##บทที่ 1107 : คนที่กำลังเดินหมากคือใคร?
สมาคมหมากกระดานแห่งประเทศจีน
“ไอ้ทึ่มนี่!”
“ฉันล่ะยอมมันจริงๆ!”
“ท่านเซี่ยง ท่านทนได้ แต่ผมทนไม่ไหวแล้ว!”
“ไอ้ เย่ นี่มันด่าคนไปทั่ว!”
“มือใหม่บ้านมันสิ!”
“เอ็งน่ะสิเป็นมือใหม่!”
แต่ทว่าไม่กี่วินาทีต่อมา ก็มีข้อความแจ้งจากระบบ : เซี่ยงหรงถูก เย่ เตะออกจากห้อง!
โดนเตะออกจากห้อง!
เย่ เตะเซี่ยงหรงออกจากห้องแทบจะทันที!
ทุกคนแทบจะเป็นลมล้มทั้งแถบ!
ก่อนหน้านี้ห้องสร้างโดยไอดีของอู๋ฉางเหอ เขาเป็นคนตั้งรหัสผ่าน จากนั้น เย่ ก็เข้ามา ต่อมาเซี่ยงหรงถึงเข้ามาเป็นคนสุดท้าย ดังนั้นหลังจากอู๋ฉางเหอออกจากห้อง คนที่เข้ามาต่อจากเขาจึงกลายเป็นเจ้าของห้องทันที มีอำนาจสูงสุดในการจัดการ สามารถเตะใครออกห้องก็ได้
อู๋ฉางเหอสบถ “ไอ้เด็กบัดซบนี่!”  เขาชี้นิ้วไปทางเซี่ยงหรงก่อนพูด “เสี่ยวเซี่ยงใช้ไอดีฉันซะ ทำให้มันรู้ว่าอะไรถึงเรียกว่าหมากล้อม!”
“ใช่!”
“สั่งสอนบทเรียนให้มัน!”
“ให้มันได้รู้ว่าเหนือฟ้ายังมีฟ้า เหนือคนยังมียอดคน!”
“ท่านเซี่ยง ต้องหวังพึ่งคุณแล้ว!”
“ไอ้บ้านี่มันน่าโมโหจริง!”
“จัดการไอ้ลูกนอกคอกเลย!”
“ทำให้ไอ้โง่นั่นรู้ซะบ้างว่าแบบไหนถึงเรียกว่านักหมากล้อมมืออาชีพ!”
แต่ละคนล้วนร่ำร้องโวยวายเสียงดัง!
……
 
อีกด้านหนึ่ง
อู๋เจ๋อชิงกลับมาที่ห้องหนังสือแล้ว
“ชงชามาให้ใหม่อีกกาค่ะ” คุณอู๋วางกาน้ำชาลงบนโต๊ะ “เกิดอะไรขึ้น ไม่เล่นแล้วหรือ”
จางเย่หัวเราะ “พ่อออฟไลน์แล้ว ไม่รู้ออกไปทำไม จากนั้นก็มีไอ้โง่คนหนึ่งเข้ามาจะเล่นกับผม แต่ถูกผมเตะออกไปแล้ว”
คุณอู๋ “ใครหรือคะ?”
จางเย่เบะปากพูด “ไม่รู้ เป็นมือใหม่มั้ง ผมไม่ได้สนใจเขา”
ทันใดนั้นก็มีคนเข้ามาในห้อง
ไอดีอู๋ฉางเหอที่เพิ่งออฟไลน์ไปกลับเข้ามาอีกครั้ง
จางเย่หัวเราะ “มาแล้ว มาแล้ว!”
ฝั่งตรงข้ามส่งข้อความมาอย่างรวดเร็ว
อู๋ฉางเหอ “เริ่มเลยไหม”
จางเย่พิมพ์ตอบ “ดี!”
ตอนนี้เป็นเวลาห้าโมงเกือบหกโมงเย็นแล้ว หมากล้อมเป็นกิจกรรมที่ต้องใช้เวลาในการเล่นค่อนข้างมาก ในการแข่งขันระหว่างนักเดินหมากระดับสูง ปกติหนึ่งตาจะใช้เวลาประมาณหนึ่งถึงสองชั่วโมง ซึ่งนับว่าเร็วมากแล้ว ยิ่งเป็นการแข่งขันที่มีความกดดันสูงก็ยิ่งต้องใช้เวลานาน เมื่อก่อนแข่งหมากล้อมหนึ่งกระดานใช้เวลาสิบชั่วโมงก็ถือเป็นเรื่องสมเหตุสมผล ถ้าย้อนไปในสมัยโบราณ หมากล้อมตาหนึ่งเล่นถึงสามวันสามคืนก็ไม่นับว่าแปลกอะไร
วันนี้จางเย่วางหมากได้เร็ว ส่วน ‘อู๋ฉางเหอ’ ก็เช่นกัน ซึ่งนี่เป็นเรื่องปกติของหมากล้อมออนไลน์ น้อยมากที่เจอคนวางหมากช้า เนื่องเพราะบรรยากาศและวิธีการวางหมากต่างกัน จังหวะการวางหมากของแต่ละคนก็ไม่เหมือนกัน จะคาดหวังให้ผู้เล่นหมากล้อมสองคนต่อสู้กันทางออนไลน์ถึงสิบชั่วโมงคงไม่ได้ แน่นอนว่าระยะเวลาการแข่งจะช้าหรือเร็วก็ขึ้นอยู่กับว่าคู่ต่อสู้คือใคร ความแข็งแกร่งของคู่ต่อสู้คือปัจจัยสำคัญอย่างยิ่ง
ข้างบนหน้าจอ
‘อู๋ฉางเหอ’ ถือหมากดำ ได้เดินก่อน
จางเย่อยู่ฝั่งหมากสีขาว เดินทีหลัง
นับจากที่ฝั่งสีดำเริ่มวางหมาก การประลองฝีมือก็เริ่มต้นขึ้นอีกครั้ง!
……
 
บริเวณด้านข้างคอมพิวเตอร์
นักเดินหมากทั้งหลายของสมาคมฯ ต่างขยับถอยออก เพื่อมอบสภาพแวดล้อมเงียบสงบแก่เซี่ยงหรงให้มากที่สุด ทุกคนต่างจ้องมองกระดานหมากบนจอใหญ่ หัวใจกระดอนขึ้นๆ ลงๆ
“โอ้ ท่านเซี่ยงวางหมากแล้ว!”
“เข้าหา[1] หรือ?”
“ซ้ำยังเป็นการเข้ามุมสูง[2] ด้วย?”
“หมากดี เป็นหมากดี!”
“เยี่ยมมาก!”
“ฮ่าๆ ท่านเซี่ยงถือหมากดำทีไรไม่เคยแพ้เลยนะ!”
“อ๊ะ หมากขาววางยันไว้แล้ว”
“เชี่ย!”
“ไอ้นี่แม่งเหลี่ยมจัดจริงๆ!”
“เจ้าเล่ห์มาก!”
เหล่านักเดินหมากมืออาชีพทั้งหลายต่างลุ้นระทึก!
หลังจากไตร่ตรองอยู่นาน เซี่ยงหรงก็วางหมากด้วยสีหน้าไร้อารมณ์
อีกฝ่ายหนึ่งก็ไม่ได้วางหมากโต้กลับทันทีเหมือนที่ผ่านมาอีกแล้ว ล้วนใช้เวลาขบคิดอยู่นานกว่าจะเดินแต่ละก้าว
เพิ่งจะเริ่มการแข่งเท่านั้น ก็มีหลายคนอกสั่นขวัญแขวนแล้ว บางคนถึงกับหลั่งเหงื่อเย็นเฉียบออกมา!
“ยอดเยี่ยมมาก!
“เรียงหมากได้ดี!”
“นาย ‘เย่’ นี่เป็นเทพมาจากไหนกันแน่?”
“ท่านเซี่ยงเดินก่อน ยังได้เปรียบอยู่มาก!”
“เซี่ยงหรงเก้าดั้งก็เอาจริงแล้ว!”
“เย่ รอร้องไห้ได้เลย! ไอ้หมอนี่ไม่รู้ด้วยซ้ำว่าคู่ต่อสู้ตัวเองเป็นใคร ถ้าเขารู้ต้องช็อกตายแน่นอน ฮ่าๆๆๆ!”
ยังไม่ทันสิ้นเสียงพูด ข้อความของ เย่ ที่หายไปนานก็กลับมาอีกครั้ง!
เย่ : เดินสิ
เย่ : คุณอา ทำอะไรอยู่?
เย่ : หลับไปแล้วเหรอครับ?
เย่ : งั้นให้ผมหลับด้วยไหม เดินเสร็จแล้วก็ปลุกผมด้วยนะ
ตัวหนังสือยี่สิบกว่าข้อความเด้งขึ้นอย่างต่อเนื่อง
ทว่าเซี่ยงหรงไม่แยแส เขาแสร้งทำเป็นมองไม่เห็น
ส่วนเหล่ามือหมากล้อมคนอื่นต่างเริ่มพึมพำด่า!
“อวดดีเกินไปแล้ว!”
“แข่งหมากล้อมกับเซี่ยงหรงเก้าดั้ง มันยังกล้าแบ่งสมาธิมาพิมพ์ข้อความ”
“ฉันดูแล้วมันไม่ได้ออกนอกเรื่องหรอก แต่นี่คือสไตล์ของไอ้หมอนี่!”
“มันจงใจ! มันจงใจทำชัดๆ!”
จังหวะวางหมากถูกดึงให้ยืดออกไปอีก!
คนทั้งสองวางหมากช้าลงไปทุกที!
……
 
อีกด้านหนึ่ง
อู๋เจ๋อชิงมองจอภาพก่อนพูด “เกมนี้ไม่ได้ราบรื่นแล้วสินะ?”
จางเย่ยังคงไม่สะทกสะท้านเช่นเดิม ยังคงมีท่าทีผ่อนคลาย เขาหัวเราะแล้วพูด “พ่อนี่น่าทึ่งจริง ๆ ยิ่งเดินยิ่งดีขึ้น ดูท่าตอนแรกผมคงดูถูกเขาเกินไป พอเขาตั้งใจขึ้นมาก็ไม่ใช่ธรรมดาเลย”
คุณอู๋หัวเราะ “ชนะมาเยอะแล้ว สมควรยกให้เขาตาหนึ่ง”
“โอ๊ย คงไม่ได้หรอก” จางเย่พูด “แต่ผมมีขอบเขตของตัวเองน่า”
แต่หมอนี่ช่างไม่รู้เลยว่า การที่ว่าที่ลูกเขยซึ่งเพิ่งจะได้เยือนบ้านเมื่อวาน แต่ดันเล่นงานว่าที่พ่อตาเสียย่อยยับ นั่นแหละเรื่องไร้ขอบเขตแหกฟ้าที่สุดแล้ว!
บรรยากาศบนกระดานหมากล้อมตึงเครียดอย่างยิ่ง
ขณะนี้หมากทั้งสองตกอยู่ในสถานการณ์ต่อรอง[4]
คุณอู๋ยิ้มมองเขา “มื้อเย็นอยากกินอะไร?”
“ได้หมด”
“งั้นฉันไปทำอาหารนะ”
“โอเค รบกวนคุณแล้ว”
จางเย่ว่าพลางวางหมากลงไป  “ฮ่าๆ ดูผมขยี้เขตแดนคุณสิ!”
เขาวางหมากไปพลางคุยจ้อไปพลาง อีกทั้งยังรัวส่งข้อความไม่หยุด ไม่ใช่เพราะจางเย่ไม่ตั้งใจเล่น ทว่านี่เป็นสไตล์ของเขา ชายหนุ่มชอบเดินหมากในลักษณะนี้
เขายังพูดเจื้อยแจ้วต่อไป
“โอ้ สวยเลย! เดินได้ดี!”
“เล่นเอาผมไม่รู้จะทำยังไงดีเลยครับ สหายฉางเหอ”
“คุณพยายามจะหลอกล่อผมเหรอ! ผมต้องยอมให้คุณไหมเนี่ย?”
“มา ผมจะดูว่าหมากนี้คุณจะตอบโต้ยังไง!”
“โอ้โห ใช้ได้! แล้วแบบนี้ล่ะ?”
“โอ้ว กินหมากผมเหรอ ผมปล่อยให้หรอกน่า!”
“ฮ่าๆ ให้แล้วไม่รับถือว่าเสียมารยาท ลูกพี่ก็กินหมากคุณเม็ดหนึ่งด้วยแล้วกัน!”
“อะไร? เรียกกิน[5]อีกแล้ว? ไม่กลัวท้องแตกเลยสินะ ผมให้คุณกิน! กินสิ ทำไมไม่กินแล้วล่ะ? โชคดีที่ลูกพี่หลักแหลม ไม่อย่างนั้นคงโดนคุณต้อนจนตายเข้าจริงๆ แล้ว!”
เสียงหญิงสาวดังมาจากข้างล่าง
คุณอู๋ถาม “เกมเป็นไงบ้าง?”
จางเย่ตะโกนตอบเสียงดัง “ตื่นเต้นมาก ไม่รู้พ่อเกิดคึกอะไรขึ้นมา จู่ ๆ ก็เหมือนมีวิญญาณมาสิงร่าง ผมเกือบสู้ไม่ได้แน่ะ!”
ผู้เฒ่าคนนี้
ช่างเหนียวเกินไปแล้ว!
หญิงสาวหัวเราะคิก “อย่าดูเบานักหมากเก้าดั้งนักสิ เก้าดั้งเกษียณแล้วก็ยังคงเป็นเก้าดั้ง ถ้าเธอชอบหมากล้อม เดี๋ยวสักวันฉันเรียกพวกลูกศิษย์พ่อมาให้ เป็นนักหมากหกดั้งขึ้นไปทั้งนั้น ระดับการแข่งตอนนี้ก็สูงกว่าพ่อฉัน เธอจะได้ฝึกกับพวกเขา”
จางเย่หัวเราะ “พอเถอะ แค่พ่อคุณผมก็แทบสู้ไม่ไหวแล้ว ระดับของผมตอนนี้คงรังแกได้แค่กับพวกเกษียณแล้วหรือพวกมือสมัครเล่นมากกว่า นักเดินหมากมืออาชีพของจริงผมคงไม่ไหวหรอก ลูกพี่ไม่ไปหาเรื่องโดนถล่มดีกว่า” เขาไม่รู้ว่าความสามารถการเดินหมากของตัวเองอยู่ระดับไหน แล้วก็ไม่คิดสนใจด้วย สำหรับเขา แค่เอาชนะอู๋ฉางเหอได้ก็พอแล้ว “ฮ่าๆ จัดไปอีกที!”
……
 
สมาคมหมากฯ
ทั่วทั้งห้องโถงต่างเงียบกริบ
“ยอดเยี่ยมจริงๆ!”
“เย่ ดุร้ายชะมัด!”
“เขาฝึกมายังไงเนี่ย”
“หยิบหมากขาวเดินทีหลังยังสามารถแข่งกับเซี่ยงหรงได้ถึงขนาดนี้”
ตอนแรกไม่มีใครคิดเลยว่าเซี่ยงหรงเก้าดั้งจะแพ้!
แต่เมื่อดูมาถึงตอนนี้ ก็เริ่มมีคนสั่นคลอนแล้ว!
เช่น เฉินอิง
เช่น เถียนเหวยเหว่ย
ลูกศิษย์สองคนของอู๋ฉางเหอหันมาสบตากันอย่างหวาดหวั่น พวกเขาล้วนเห็นแววยากจะเชื่อในดวงตาของกันและกัน นี่ นี่มัน จะน่าตกใจเกินไปแล้ว!
เซี่ยงหรงเก้าดั้งจะชนะได้จริงเหรอ?
ในขณะนี้ไม่รู้เพราะอะไร พวกเขากลับไม่ค่อยมั่นใจเสียแล้ว!
แต่ เย่ ยังคงส่งข้อความมาอย่างชั่วร้าย!
เช่นว่าเข้าห้องน้ำอีกแล้ว!
รอนานจนเฉาอีกแล้วล่ะ!
อย่าลืมเอาทิชชูไปด้วยนะ!
แต่ว่าเวลานี้ไม่มีใครด่ามารดามันแล้ว ตอนนี้สำหรับพวกเขา เย่ คนนี้ราวกับเป็นภูตผีปีศาจที่จะมาทวงเอาชีวิตพวกเขาไป ชวนให้คนอกสั่นขวัญแขวนจริงๆ!
กริ๊งๆๆ
มือถือของเฉินอิงดังขึ้น
เธอรีบรับสายทันที “อาจารย์หญิง”
เสียงของหลี่ฉินฉินดังลอดมาจากปลายสาย “เสี่ยวอิง อาจารย์ของเธอล่ะ?”
เฉินอิงฝืนยิ้มพูด “อาจารย์กำลังดูแข่งหมากล้อมค่ะ”
“ตอนนี้ใครเป็นคนเล่น?” หลี่ฉินฉินถาม “ฉันกำลังดูอยู่ก็โดนเตะออกจากห้อง เหมือนกับไม่อนุญาตให้คนอื่นรับชม กระดานล่าสุดนี้คงแข่งมาประมาณชั่วโมงกว่าแล้วใช่ไหม ยังไม่รู้ผลแพ้ชนะอีกเหรอ ดูเหมือนจะเป็นนักหมากเก้าดั้งที่กำลังแข่งกับ เย่ อยู่ ใช่หลี่อี้เก้าดั้งหรือเปล่า?”
หลี่อี้?
เฉินอิงหัวเราะไม่ออกร้องไห้ไม่ได้ “อาจารย์หญิง หลี่อี้แพ้ไปตั้งนานแล้วค่ะ”
“อะไรนะ?”
“เอ่อ”
“งั้น งั้นตอนนี้ใครกำลังแข่งอยู่ล่ะ?”
……
 
อีกด้านหนึ่ง
อาหารเย็นเสร็จเรียบร้อย คุณอู๋ขึ้นมาชั้นบน
“อาหารพร้อมแล้ว”
“หอมมาก ได้กลิ่นก็หิวแล้ว!”
“เธอเล่นไปเถอะ กินไปเล่นไป”
“โอเคๆ”
จางเย่หยิบตะเกียบคีบกับข้าวขึ้นมา มองหน้าจอคอมแล้วหัวเราะฮาๆ ก่อนลากเมาส์วางหมาก “ในที่สุดก็เห็นคุณพลาดจนได้ ไม่ง่ายเลยนะนี่! เมื่อกี้ผมพลาดไปหน่อย เกือบโดนคุณเล่นงานจนกลับลำไม่ทันแล้วไหมล่ะ ในที่สุดตอนนี้ก็ถึงคราวของคุณบ้างแล้ว ดูหมากตานี้ซะก่อน ฮ่าๆ!”
อู๋เจ๋อชิงชำเลืองมองแวบหนึ่ง
ฝีมือไล่เลี่ยกัน?
ดูเหมือนจะยากอย่างยิ่งจริงๆ ที่จะตัดสินว่าใครแพ้ชนะ
แล้วตอนนั้นเองมือถืออู๋เจ๋อชิงก็ดังขึ้น ดูเบอร์โทรแล้วเป็นคุณแม่โทรมา เธอจึงวางตะเกียบลงแล้วหยิบมือถือเดินออกจากห้องหนังสือ ก่อนรับสาย
“แม่ มีอะไรเหรอ?”
“จางน้อยล่ะ?”
“เขาอยู่กับหนูค่ะ กำลังกินข้าวอยู่”
“เขาไม่เล่นหมากล้อมแล้วเหรอ?”
“เล่นค่ะ ไม่ใช่ว่าแข่งกับคุณพ่อมาทั้งวันแล้วหรอกเหรอ”
“หนูแน่ใจใช่มั้ยว่าคนที่เดินหมากคือเขา?”
“ทำไมล่ะคะ?”
“ไอดีของเขาคืออะไร?”
“เย่ (YE) มั้งคะ”
“เป็นเขาจริงๆ!”
เสียงหลี่ฉินฉินที่ผ่านโทรศัพท์มานั้นดังมาก หลังจากยืนยันเรื่องนี้จนแน่ชัด เธอก็ช็อกมาก!
อู๋เจ๋อชิงหัวเราะ “หรือว่าพ่อแพ้จนร้อนรนแล้วเหรอคะ?”
หลี่ฉินฉิน “ยิ่งกว่าเรื่องพ่อหนูแพ้จนร้อนรนอีก! ตอนนี้น่ะแพ้จนร้อนรนกันไปทั่วทั้งสมาคมหมากฯ แล้วต่างหาก!”
คุณอู๋ชะงัก อดหัวเราะไม่ได้ “สมาคมหมากฯ? พวกเขาร้อนรนเรื่องอะไรเหรอคะ?”
“ยัยหนู นี่ยังคิดว่าจางน้อยแข่งหมากล้อมอยู่กับพ่อหนูอยู่อีกเหรอ?” หลี่ฉินฉินพูด
คุณอู๋อึ้งไปชั่วขณะ “คะ?”
หลี่ฉินฉิน “พ่อของหนูเกษียณมากี่ปีแล้ว เขาจะยังมีฝีมือระดับนี้ได้ยังไง พ่อหนูน่ะแข่งกับจางน้อยแค่สองตา ที่เหลือทั้งหมดวันนี้ล้วนเป็นนักหมากล้อมมืออาชีพของสมาคมหมากฯ มาเล่นแทนทั้งนั้น ทั้งหูเลี่ยงเจ็ดดั้ง สวีหานแปดดั้ง ฉางหานเก้าดั้ง เถียนซีเก้าดั้ง หลี่อี้เก้าดั้ง ล้วนพ่ายแพ้ทั้งหมด! ทั้งสมาคมหมากฯ ถูกจางน้อยกวาดเรียบหมดแล้ว!”
ฟังจบ คุณอู๋ก็หัวเราะขำ “แม่ อย่ามาอำกันเลยค่ะ”
หลี่ฉินฉินพูด “แม่จะอำอะไรล่ะ ลูกรู้ไหมว่าตอนนี้คนที่กำลังแข่งกับจางน้อยเป็นใคร ลูกรู้หรือเปล่า?”
คุณอู๋ถาม “ไม่ใช่คุณพ่อจริงหรือคะ?”
หลี่ฉินฉินเวียนหัว “จะเป็นพ่อหนูได้ยังไง! ถ้าตอนนี้พ่อของลูกยังมีความสามารถขนาดนี้ เขาจะวางมือทำไม! เมื่อวานคงไม่ถึงกับแพ้จางน้อยทั้งที่ถูกต่อให้ถึงสองหมากหรอก!”
คุณอู๋ถาม “งั้นตอนนี้ใครเป็นคนแข่งอยู่คะ?”
หลี่ฉินฉินสูดหายใจแล้วตอบ “เซี่ยงหรงเก้าดั้ง!”
คุณอู๋ “อะไรนะคะ!?”
 
……
 
[1] 挂 เข้าหา (Kari) คำศัพท์หมากล้อม เป็นการเดินหมากเข้าหาหมากของคู่ต่อสู้
[2] 高挂 เข้ามุมสูง (Ikken takagakari) คำศัพท์หมากล้อม เป็นการเดินหมากเข้าหาหมากของคู่ต่อสู้ในลักษณะมุมสูงแบบห่างกันหนึ่งช่อง
[3] 立 ยืน (Tachi) ขอแปลเป็น ‘ยัน’ เป็นลักษณะการเดินหมากยันตัวหมากของคู่ต่อสู้ที่เดินต้อนเข้ามุมสูง
[4] ต่อรอง (Ko) ศัพท์หมากล้อม คือการที่ผู้เล่นทั้งสองสามารถจับหมากอีกฝ่ายกินกันได้ไม่สิ้นสุด จึงต้องมีกฎว่าเมื่อฝ่ายหนึ่งกินอีกฝ่ายหนึ่งแล้ว ต้องไปเล่นที่อื่นก่อนอย่างน้อย 1 ตา จึงจะกลับมากินคืนได้ เรียกว่าการต่อรอง (Ko)
[5] เรียกกิน (5) การกล่าวเตือนคู่ต่อสู้ว่าเราสามารถเดินจับหมากของคู่ต่อสู้กินได้ในการเดินครั้งต่อไป
 


[Go To Next Chapter]( ./208.md)