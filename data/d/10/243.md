##บทที่ 1143 : ชัยชนะของมนุษย์!
หมากเป็นกลับตาย!
หมากตายกลับฟื้น!
นี่คือสูตรการเล่น ‘สไตล์ผีดิบ’ ชื่อดังจากโลกเดิมของจางเย่ และยังถือเป็นสไตล์การเล่นอันเปรียบดั่งตัวแทนเซียนของหมากล้อมอันดับหนึ่งอย่างอีเซดลอีกด้วย!
 ที่โลกนี้ย่อมไม่มีสไตล์การเล่นนี้ ไม่มีคนเคยพบวิธีการเดินเช่นนี้มาก่อน ฉะนั้นยามที่ทุกคนเห็นจางเย่คืนชีพหมากขาวที่ตกตายไปแล้ว ในใจก็พลันสั่นสะท้านอย่างยากจะจินตนาการ สไตล์ผีดิบคือกลยุทธ์ประหลาดล้ำที่ผู้เล่นจะอยู่ในสภาพเสียเปรียบ และยังเป็นสไตล์การเล่นที่ต้องพึ่งทักษะสูงส่งยิ่งกว่า ‘สไตล์เคลื่อนจักรวาล’ เสียอีก เพราะไม่เพียงต้องคอยระวังเกมในมุมกว้างกับความเสี่ยงจะถูกฝ่ายตรงข้ามเก็บไปก่อน แต่ยังต้องเข้าใจแง่มุมลึกตื้นหนาบาง การเป็นหมากตาย เช่นเดียวกับการคุมจังหวะเดินเกมด้วย ต้องเป็นนักหมากล้อมที่ยิ่งใหญ่เท่านั้นจึงทำได้ ยุทธวิธีที่แหกคอกผิดวิสัยเช่นสไตล์ผีดิบนี้ แม้แต่เซียนหมากล้อมในโลกเดิมที่พยายามศึกษาวิจัยส่วนใหญ่ ก็ยังเดินกันไม่ได้!    
เฉินอิงรู้สึกว่าตัวเองใกล้จะบ้าเต็มที “บันไดจับหมากกินไปสองตัวแล้วค่ะ! หมากขาวตรงมุมเล็กด้านบนของรองศาสตราจารย์จางรอดหมดแล้วค่ะ! สวรรค์! มหัศจรรย์จริงๆ ค่ะ!”
เซี่ยงหรงกล่าวอย่างตื่นเต้น “สมบูรณ์แบบ!”
เฉินอิงร้องออกมา “ปีเตอร์ไม่ได้คาดการณ์หมากตานี้ไว้ค่ะ มันคาดการณ์ไม่ได้แล้ว!”
อวี๋อิ่งอี๋ถาม “ยังทิ้งห่างอยู่เท่าไรคะ?”
เซี่ยงหรงคำนวณอย่างรวดเร็ว “ไม่รวมแต้มต่อ ก็เหลือเพียงประมาณสิบเจ็ดสิบแปดแต้ม!”
เฉินอิงกับเซี่ยงหรงผลัดกันพูด “นี่คือปาฏิหาริย์! ปาฏิหาริย์ชัดๆ เลยค่ะ!”
ไล่ตามจากระยะห่างสามสิบกว่าแต้มเรื่อยมาจนเหลือเพียงสิบกว่าแต้มได้ จะบอกว่าเป็นปาฏิหาริย์แท้จริงก็ไม่ผิด เพราะนี่มันไม่น่าเป็นไปได้เลยจริงๆ!
ฝ่ายอเมริกันตื่นตระหนกแล้ว!
ทำไม?
ทำไมปีเตอร์ถึงคาดการณ์ไม่ถึงล่ะ?
ไม่น่าหรอก! เป็นไปไม่ได้!
ปีเตอร์ในตอนนี้คือเวอร์ชันอัปเกรดนะ! ไม่มีอะไรที่มันคาดการณ์ไม่ได้! ฉับพลัน ตัวแทนฝ่ายอเมริกันก็หันไปดูเครื่องจับเวลาของปีเตอร์ แล้วในที่สุดก็หน้าซีดเผือด เขาเข้าใจแล้วว่าเพราะอะไร! เพราะปีเตอร์ไม่มีเวลาแล้ว! มันไม่มีเวลาพอที่จะวิเคราะห์ลงลึกได้แล้ว!
แย่ล่ะ!
ติดกับแล้ว!
คนฝ่ายอเมริกันเพิ่งตระหนักได้ในตอนนี้เองว่าเวลาสำคัญกับปีเตอร์มากขนาดไหน พวกเขาเพิ่งจะรู้ว่าพวกตนหลงกลจางเย่มาตั้งแต่ต้น ตั้งแต่ตอนที่สูตรมุมทแยงใหญ่ปรากฏออกมา พวกเขาก็ค่อยๆ เดินเข้าไปในกับดักของจางเย่แล้ว! จางเย่รอเวลานี้มาตลอด สูตรมุมทั้งสามนั่นไม่ได้มีจุดประสงค์อื่นใดเลยนอกจากผลาญเวลาของปีเตอร์ให้เหี้ยน!
ผู้คนนับไม่ถ้วนที่อยู่ตรงหน้าจอทีวีลุกขึ้นยืนแล้ว!
หลังจากนิ่งอึ้ง คนของสมาคมหมากฯ ก็พากันร่ำร้องอย่างตื่นเต้น!
หลี่ฉินฉินถามอย่างร้อนรน “จะตามทันไหม? ทันอยู่หรือเปล่า?”
อู๋ฉางเหอ “ไม่รู้เหมือนกัน ไม่รู้เลย!”
ซ่านตงเหอจ้องหน้าจออย่างเอาเป็นเอาตาย ฝ่ามือชื้นเหงื่อจนเปียกชุ่มไปหมด!
หัวใจของหูเลี่ยงก็แทบกระดอนออกมาแล้ว “สิบกว่าแต้ม! อีกแค่สิบว่าแต้มเท่านั้น!”
“ทันเถอะ!”
“รองศาสตราจารย์จาง! ลุยเลย!”
“คุณทำได้!”
“ใช่แล้ว! คุณต้องทำได้แน่! ได้แน่ๆ!”
“ขยี้มัน!”
“เร็วเข้า! จะไม่ทันแล้ว!”
นักหมากล้อมมืออาชีพบางคนถึงกับตะโกนสุดเสียง!
ปีเตอร์โดนนับถอยหลังอีกครั้งแล้ว!
สาม…
สอง…
ในวินาทีสุดท้าย ปีเตอร์ก็เดินหมากลงไปตรงกลาง!
จางเย่วางหมากกดดันต่อไป!
ปีเตอร์ถอยก้าวหนึ่ง!
จางเย่ไม่ยอม เขากัดไม่ปล่อย!
ตานี้ปีเตอร์เดินได้ดี วางหมากลงบนตำแหน่งสำคัญพอดิบพอดี ได้อิทธิพลตรงกลางให้สามารถบุกเข้าหรือถอยได้ง่ายขึ้น!
แต่จางเย่กลับไม่เล่นด้วย หันมาเดินเกมตรงมุมซ้ายล่างต่อไป จับจ้องไปที่สูตรมุมทแยงใหญ่ที่กึ่งตายตรงมุมเล็กนั่นอีกครั้ง!
ตัวแทนฝ่ายอเมริกันเกร็งไปทั้งตัวแล้ว!
ทนไว้นะ!
ปีเตอร์!
แกต้องอดทนให้ได้!
เฉินอิงพลันร้องขึ้น “เอาอีกแล้วค่ะ!”
อวี๋อิ่งอี๋เองก็มองดูอย่างเลือดพล่าน “รองศาสตราจารย์จางหันไปเล่นที่อื่นอีกแล้ว!”
“จะเกิดปาฏิหาริย์อีกไหม?” เสียงของเฉินอิงยิ่งพูดยิ่งดังขึ้น “ยังมีไหม? พวกเราจะเห็นว่ารองศาสตราจารย์จางกำลังอยู่ในช่วงวิกฤตนะคะ! เขาจะทำอะไรกันแน่?”
ปีเตอร์ไม่สนใจ ยังคงเดินหน้าคุมตรงกลาง!
แต่หมากขาวเม็ดถัดมาของจางเย่ทะลวงเข้าแนวหลัง!
ปีเตอร์ชะงัก รีบถอยกลับมาวางตัด!
จางเย่ส่งหมากเข้าไปอีกเม็ด คราวนี้วางลงไปในดงหมากตาย!
เฉินอิงตกใจ “อะไรกัน?”
อวี๋อิ่งอี๋ร้อนใจสุดขีด “ทำไมกันน่ะ?”
ปีเตอร์ไม่ลังเล วางหมากลงไป หยิบกินหมากขาวของจางเย่เม็ดหนึ่ง!
ฝ่ายอเมริกันร้องเยี่ยมในใจ!
เยี่ยม!
ทำได้เยี่ยม!
แต่จางเย่กลับคลี่ยิ้มบางเบา เดินต่ออย่างไม่รีบร้อน
ปีเตอร์เรียงเสริม!
จางเย่ยัน!
การยันนี้พาให้คนนับไม่ถ้วนขวัญผวา!
ฝ่ายอเมริกันตกใจจนเหงื่อท่วมไปทั้งตัว!
ปีเตอร์เลี่ยงหลบ!
จางเย่บังคับสังหาร!
แม้เพิ่งจะถูกกินหมากขาวไปตัวหนึ่ง แต่ไม่มีใครรู้สักนิดเลยว่าเป้าหมายของจางเย่ไม่ได้อยู่ตรงนี้ มันเป็นเพียงตัวล่อเพื่อเปิดช่องทางอื่น และเป้าหมายของจางเย่มีเพียงสิ่งเดียวนั่นคือบันไดกินหมาก! เขาจะกลืนกินหมากดำตรงนี้ทั้งหมด!
ปีเตอร์ป้องกันไม่ทันแล้ว!
จางเย่เรียกกินไปก่อนตัวหนึ่ง!
ปีเตอร์โต้กลับ!
จางเย่ไม่สน ลงมือต่อ!
ปีเตอร์เสริมหมากตรงที่ว่าง!
จางเย่เรียกกินหมากไปอีกเม็ด!
ผู้คนมองดูอย่างเลือดระอุพลุ่งพล่านไปหมด!
คนของสมาคมหมากฯ ร้องตะโกน!
“เยี่ยม!”
“เล่นได้เยี่ยม!”
“สวรรค์! งดงามสุดๆ!”
“รองศาสตราจารย์จางลุยเลย!”
ใกล้จะเข้าสู่ช่วงปิดเกม พื้นที่ว่างบนกระดานจึงน้อยลงไปทุกขณะ!
 ปีเตอร์หันไปล้อมวงนอกราวกับวัดดวง!
จางเย่ล้อมดัก!
ปีเตอร์ดิ้นรนกระเสือกกระสน!
จางเย่ยิ้ม เข้าประชิด!
ขณะเดียวกันจางเย่ก็เรียกกิน!
ถ้าหากปีเตอร์เป็นมนุษย์ เวลานี้คงหน้าซีดไร้สีเลือดไปแล้ว!
เมื่อหมากตัวที่สามของปีเตอร์ตรงสูตรมุมทแยงใหญ่ถูกจับกินไป ผู้คนทั้งหลายทั้งทางบ้านและที่สนามต่างก็ตกใจจนพูดอะไรไม่ออก!
คืนชีพอีกแล้ว!
หมากขาวหกเจ็ดเม็ดที่ตายไป กลับคืนชีพขึ้นมาอีกครั้งแล้ว!
……
 
บนแพลตฟอร์มหมากล้อมออนไลน์
ผู้บรรยายออนไลน์ตกตะลึงตาค้าง “มหัศจรรย์! เป็นวิธีเล่นที่มหัศจรรย์จริงๆ! สังหารได้อย่างงดงามมาก! รองศาสตราจารย์จางใช้บันไดกินหมากดำติดกันถึงสามตัว! และขณะเดียวกันก็คืนชีพให้หมากขาวส่วนหนึ่งกลับมาเป็นหมากเป็น! เง็กเซียนฮ่องเต้ทรงโปรด! กลยุทธ์แบบนี้มีแต่ในฝันเท่านั้น ไม่เคยพบเคยเห็นมาก่อนเลยจริงๆ!”
……
 
ที่ช่อง BTV
พิธีกรเผยแววแตกตื่น “ยังห่างกันอยู่เท่าไรครับ?”
นักอธิบายการแข่งก็มีท่าทีหวาดผวาไม่ต่างจากพิธีกร เพราะเขาเป็นถึงนักขับเคลื่อนวงการหมากล้อม จึงเข้าใจชัดว่าภาพตรงหน้านี้มหัศจรรย์เพียงใด “ไม่แล้ว!”
พิธีกรผงะ “ไม่อะไรครับ?”
นักอธิบายสูดลมหายใจ “ไม่ห่างแล้ว! จางเย่ตามอยู่แค่สองแต้มแล้ว!”
พิธีกรตะลึงงัน “ว่าไงนะครับ?”
……
 
นักหมากล้อมหญิงคนหนึ่งร้องสุดเสียง “อ๊าาา!”
อู๋ฉางเหอคำรามลั่น “ตามทันแล้ว! ตามทันแล้วจริงๆ!”
เสียงตะโกนของซ่านตงเหอถึงกับมีคำสบถ “เยี่ยม! แม่งโคตรเยี่ยมจริงๆ!”
“รองศาสตราจารย์จาง!” หูเลี่ยงกู่ร้อง!
หลี่อี้ตะโกน “อีกนิดเดียว!”
หลิวหงเก้าดั้ง “ขาดอีกสองแต้ม! แค่สองแต้มเท่านั้น! ลุยเลย!”
สวีหานกำหมัดร้อง “สู้เขานะ!”
บัดนี้ คนนับไม่ถ้วนต่างส่งเสียงกึกก้อง!
“สู้ๆ!”
“สู้เขา!”
“ลุยเลย!”
“รองศาสตราจารย์จางไปเลย!”
หลี่ฉินฉินพลันขอบตาแดงเรื่อขึ้นอย่างไม่ทราบสาเหตุ!
จะทำได้ไหม?
จางน้อยจะทำสำเร็จไหมนะ?
……
 
ที่ลานประลอง
เข้าสู่ช่วงปิดเกมแล้ว!
โดยไม่มีหลักการและเหตุผลใดๆ หลังจากที่หมากขาวของจางเย่ฟื้นเป็นหมากเป็นเขาก็ไม่ตีตรงนั้นต่ออีก แต่กลับวกไปที่กลางกระดาน และเริ่มโจมตีใหม่!
ปีเตอร์สกัด!
จางเย่บุกหนัก!
ปีเตอร์หนุน!
จางเย่ตีต่อ!
เฉินอิงลุกยืนขึ้นมา เธอนั่งไม่ติดแล้ว!
ลมหายใจของเซี่ยงหรงก็ถี่กระชั้นขึ้น!
ฝ่ายอเมริกันก็มองตาเหลือกลานอยู่ตรงนั้น!
จะจบแล้ว!
ใกล้จะจบลงแล้ว!
ปีเตอร์ใช้ข้อได้เปรียบเล็กน้อยจากกลยุทธ์ที่วางไว้ตรงกลาง เข้าล้อมหมากขาวของจางเย่ให้เป็นหมากตายอีกครั้ง!
จางเย่ไม่สะเทือนหรือเร่งร้อนสักนิด เขาโจมตีต่อจากด้านใน!
ปีเตอร์วางหมาก หวังเสริมให้จุดนี้แกร่งขึ้น!
ผลคือจางเย่ปิดทางมัน โดยวางตาม้าลงไป สไตล์ผีดิบปรากฏอีกครั้ง แปรเปลี่ยนหมากขาวสามตัวตรงด้านขวาให้คืนชีพดังวิญญาณเทพสถิต แล้วโจมตีจากอีกทิศ!
ปีเตอร์หนุนเสริมช้าไปแล้ว!
จางเย่โจมตีหนักหน่วง หมากขาวกลับคืนชีพล้อมหมากดำแล้ว!
ปีเตอร์ชะงักค้าง!
รวดเร็วไปแล้ว!
เร็วเกินไปจริงๆ!
ผ่านไปสามวินาทีเต็มเฉินอิงจึงได้เริ่มมีปฏิกิริยาตอบสนอง เธอมองกระดานอย่างอึ้งตะลึง ทันใดนั้น น้ำตาร้อนๆ ก็ร่วงเผาะออกมา!
อวี๋อิ่งอี๋ตกใจ “เกิดอะไรขึ้น? อาจารย์เฉินเป็นอะไรไปคะ?”
กระทั่งเซี่ยงหรงเองก็มือสั่นสะท้านเช่นกัน!
อวี๋อิ่งอี๋รีบถาม “อาจารย์เซี่ยง? อาจารย์เฉิน? มันเกิดอะไรขึ้นกันแน่คะ?”
เฉินอิงสะอื้น “ชนะแล้ว!”
อวี๋อิ่งอี๋ผงะ “คะ?”
เฉินอิงปล่อยโฮลั่น “พวกเราชนะแล้ว!!!”
สิ้นคำนั้น อวี๋อิ่งอี๋ก็พลันแข็งค้างไป!
 
 


[Go To Next Chapter]( ./244.md)