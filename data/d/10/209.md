##บทที่ 1109 : ‘เย่’ มาอีกแล้ว!
วันต่อมา
เวลายามเช้าตรู่
บนเวยป๋อมีข่าวที่คนกำลังวิพากษ์วิจารณ์กันอยู่
“เมื่อวานมีคนเล่นงานอู๋ฉางเหอเก้าดั้งซะหมอบราบคาบเลยเหรอ?”
“ใช่แล้ว ก็ที่แพลตฟอร์มหมากล้อมออนไลน์นั่นไง ดุเดือดสุดๆ!”
“ถูกต้อง เจ้านั่นกวนโมโหมาก เล่นหมากล้อมวางหมากสไตล์เจ้าบ้าน เร่งให้คนอื่นรีบเดินหมากเร็วๆ แถมยังบอกว่าเข้าห้องน้ำอย่าลืมเอาทิชชูไปด้วย ตอนนั้นพวกเราหัวเราะจนฉี่แทบเล็ดเลย! ยังไม่เคยเจอคนไร้ศีลธรรมแบบนี้มาก่อน นั่นมันเล่นหมากล้อมซะที่ไหนกันล่ะ!”
“ฉันก็ดูแล้ว ขำแทบตายแน่ะ!”
“แต่เจ้านั่นเดินได้ถึงใจจริงๆ ”
“จริงสิ แล้วก็เหมือนจะมีไอดีเซี่ยงหรงเข้ามาแวบหนึ่งด้วย!”
“ฉันก็สังเกตเห็นเหมือนกัน หรือว่าเซี่ยงหรงเก้าดั้งจะแข่งกับเขาจริงๆ ?”
“ไม่รู้สิ หลังจากนั้นก็เข้าห้องไม่ได้แล้ว!”
“เซี่ยงหรงเก้าดั้งออกโรงเองเลยเหรอ ไม่ใช่มั้ง!”
“เชี่ย ถ้าเป็นแบบนั้นจริงๆ ฉันก็อยากจะรู้เหมือนกันว่าใครชนะ”
ทั้งบนเวยป๋อ
ทั้งในเว็บบอร์ดหมากล้อม
และทั้งชมรมหมากล้อม
มีผู้คนคุยถึงเรื่องนี้กันทั่วทุกที่ และยังสั่นสะเทือนถึงแวดวงผู้เล่นหมากล้อมด้วย
ชาวเน็ตบางส่วนซุบซิบกัน แต่ก็เป็นการคาดเดาซะส่วนใหญ่ มีเพียงกลุ่มคนที่อยู่ในสมาคมหมากกระดานฯ เท่านั้นที่รู้ความจริง แต่แม้จะรู้เหตุการณ์ที่เกิดขึ้นเมื่อวานทั้งหมดโดยละเอียด ก็ยังไม่สามารถยอมรับผลลัพธ์นั้นได้ พวกเขาจึงไม่อาจออกปากพูดอะไร ในสายตาพวกเขานี่ไม่ใช่เรื่องน่าอวดเลยสักนิด!
……
 
ที่บ้านพ่อแม่
ในห้องนอน
จางเย่ตื่นขึ้นอย่างอารมณ์ดี ไม่รู้ว่าฝันถึงอะไร พอลุกขึ้นมา เขาก็ลงจากเตียงไปแปรงฟันและยังฮึมฮัมเพลงไปด้วย “พวกเราเหล่าปวงชนเอย วันนี้ผมมีความสุขจังเลย!”
แม่มองเขา “ถูกรางวัลเหรอ ท่าทางอารมณ์ดีเชียว”
จางเย่หัวเราะ “ก็แค่มีความสุขน่ะ”
“เมื่อวานทำไมกลับดึกจังลูก?” พ่อถาม
จางเย่ส่งเสียงแหะทีหนึ่ง “พอดีไปเล่นหมากล้อมกับคนอื่นมาน่ะ เล่นมั่วๆ เรื่อยเปื่อย”
พ่อแม่รู้ว่าลูกชายเล่นหมากล้อมเป็น แต่ไม่รู้ลึกถึงระดับของเขา แม่หัวเราะพูด “ที่ลงทะเบียนเรียนในชั้นเรียนพิเศษตอนประถมให้แกน่ะรึ เรียนไปแค่เทอมเดียวยังจะเพ้อเจ้ออีก ระดับของแกจะไปเล่นกับใครได้ กับพ่อแกก็เอาชนะไม่ได้แล้ว”
จางเย่หัวเราะหึหึพูด “ไม่มีทาง เรื่องชนะพ่อ ของกล้วยๆ ”
“ไม่เห็นลูกแตะมาหลายปี ทำไมอยู่ดีๆ ถึงคิดเล่นหมากล้อมได้” พ่อถาม
จางเย่ตอบ “ก็ลาพักตั้งครึ่งเดือน เลยหากิจกรรมมาผ่อนคลายสักหน่อย”
แม่เบ้ปาก “ไม่ตั้งใจหาเงิน ยังจะเล่นหมาก”
พ่อชายตามองแม่แวบหนึ่ง “ลูกเราก็เหนื่อยมาสักพักแล้ว ควรได้พักบ้าง”
“ยังคงเป็นพ่อที่รักเอ็นดูผม” จางเย่หัวเราะ
รีบทำงานทำไม?
รีบหาเงินทำไม?
ต้องจัดการเรื่องใหญ่ชั่วชีวิตให้เรียบร้อยก่อนสิ!
เขายัง ‘เกลี้ยกล่อม’ พ่อแม่คุณอู๋ไม่ได้เลย!
หลังจากทานอาหารเช้าเสร็จเรียบร้อย
เขากลับห้องเตรียมตัวเล่นหมากล้อมอีกครั้ง ไม่ต้องสงสัยเลยว่าชายหนุ่มชักเริ่มเสพติดเข้าแล้ว โดยเฉพาะกระดานสุดท้ายที่แข่งกับ ‘อู๋ฉางเหอ’ เมื่อวาน ช่างแข่งกันได้สาแก่ใจมาก แม้สุดท้ายจะเสมอกัน แต่นี่ก็เป็นแค่ผลสรุปที่เกิดจากการพูดคุยของทั้งสองคนเท่านั้น หมากล้อมไม่เหมือนหมากรุก คือไม่มีผลลัพธ์เสมอกัน หากเล่นจนจบเกมจะปรากฏผลแพ้ชนะอย่างชัดเจน ซึ่งจางเย่ก็ไม่รู้ว่าตัวเองจะชนะได้หรือไม่ ฟอร์มของ ‘อู๋ฉางเหอ’ ในเกมหมากกระดานนั้นนับว่ายอดเยี่ยมมาก ไม่รู้ว่าเป็นพลังที่ซ่อนเร้นของเขา หรือเป็นเพราะเขาเจอวิธีที่จะรับมือกับตนได้แล้วหลังจากที่แข่งกันมาหลายกระดาน
ต้องระวังตัวบ้างแล้ว!
สหายฉางเหอร้ายกาจไม่เบา!
จางเย่คึกคักมาก ก่อนนึกวิธีออกอย่างรวดเร็ว เขาตัดสินใจเพิ่มความแข็งแกร่งให้ทักษะหมากล้อม เพื่อไม่ให้สหายฉางเหอพลิกเกมได้ ไม่ให้โอกาสอีกฝ่ายฉกฉวยได้อีก ในเมื่อต้องการชนะ ก็ต้องชนะอย่างหมดจด แบบนี้ถึงจะทำให้อีกฝ่ายเห็นถึงความมุ่งมั่นและปณิธานอันแรงกล้าของตนที่ต้องการจะแต่งงานกับลูกสาวของเขา!
ใช่แล้ว!
สุ่มลอตเตอรี่!
ต้องเอามาอีกหลายๆ เล่ม!
จางเย่คิดแล้วก็ทำทันที เขาเปิดระบบลอตเตอรี่อย่างรวดเร็ว เขากินหนังสือทักษะหมากล้อม ประเภทแรกจนเต็มแล้ว จะกินอีกก็ไม่มีประโยชน์ ดังนั้นเขาจึงเลือกเปิดลอตเตอรี่ประเภทสอง ไม่ได้เพิ่มเดิมพันสูงนัก ครั้งที่แล้วใช้แต้มชื่อเสียงไปไม่น้อย แม้ตอนนี้เขามีแต้มชื่อเสียงเยอะมาก แต่ก็ไม่เพียงพอให้ใช้อย่างฟุ่มเฟือยแล้ว เหล็กดีต้องเหลือไว้ทำใบมีด เก็บของที่ดีไว้ใช้ในช่วงที่สำคัญที่สุดดีกว่า เขาเพิ่มเดิมพันไปแค่สี่เท่า เป็นทั้งหมดห้าเท่า ใช้ไปห้าสิบล้านแต้มชื่อเสียง หลังจากนั้นเมื่อเขาเปิดใช้งานรัศมีแห่งโชค (อัปเกรด) ก็พลันเกิดแสงสว่างอาบทั่วตัว แล้วแต้มชื่อเสียงก็เริ่มลดลงอย่างต่อเนื่อง!
-100000！
-100000！
จางเย่กดสุ่มลอตเตอรี่อย่างรวดเร็ว!
สลอตแมชชีนเริ่มขยับ เขาก็ไม่รู้ว่าจะโชคดีสุ่มได้หนังสือทักษะหมากล้อมเลยหรือไม่ ช่วงเวลาทดสอบประสิทธิภาพของรัศมีแห่งโชคมาถึงอีกครั้งแล้ว!
ภาพไอค่อนหมุนผ่านอย่างรวดเร็ว!
ห้าวินาที...
สิบวินาที...
ช้าลงเรื่อยๆ ก่อนที่เครื่องจะหยุดลง!
พอจางเย่ได้ยินเสียงสุ่มลอตเตอรี่หยุดแล้ว ก็ถึงลืมตาขึ้นมา ก่อนหัวเราะฮาๆ เสียงดังรอบหนึ่ง ไอค่อนของสลอตแมชชีนหยุดลงที่หมวดทักษะจริงๆ นี่ทำให้จางเย่ลุ้นมาก อยากจะเปิดหีบสมบัติ (กลาง) จนแทบทนไม่ไหว !
เปิดหีบสมบัติสีทอง!
แสงสีทองเปล่งประกายออกมา!
‘หนังสือทักษะหมากรุกจีน’ x5
มองเห็นของรางวัล จางเย่แทบจะน้ำตาไหลนอง!
เชี่ย!
ดันไม่ใช่หมากล้อม?
แต่เป็นหมากรุกจีน? ฉันจะเอาทักษะหมากรุกจีนไปทำซากอะไร!
จางเย่เจ็บปวดใจ แต่สุ่มได้รางวัลมาแล้ว ยังไงตอนนี้ก็เอาคืนไม่ได้แล้ว เขาปิดการใช้งานรัศมีแห่งโชคอย่างหดหู่ จากนั้นก็เรียนหนังสือทักษะหมากรุกจีนขั้นสูงไปทีละเล่ม หนังสือกลายเป็นแสงสว่างบินเข้าไปในสมองเขา จางเย่สามารถสัมผัสได้อย่างชัดเจนว่าทักษะการเล่นหมากรุกจีนของตนกำลังเพิ่มพูนขึ้น เขาไม่ได้เล่นลอตเตอรี่ประเภทแรกแล้วสุ่มได้ทักษะหมากรุกจีนมาก่อน แต่กลับกินหนังสือทักษะหมากรุกจีนระดับสูงเข้าไปเลย นั่นทำให้เขาค้นพบว่า ทักษะจากลอตเตอรี่ประเภทแรกที่ไม่ได้กินจนเต็มระดับ ก็พัฒนาขึ้นจากการกินหนังสือทักษะระดับสูงเหมือนได้กินหนังสือทักษะเบื้องต้นไปด้วย โดยใช้แต้มชื่อเสียงเท่ากัน
ยกตัวอย่างเช่นทักษะหมากรุกจีนระดับสูงห้าเล่มใช้แต้มชื่อเสียงไปห้าสิบล้านแต้ม เช่นนั้นหนังสือทักษะระดับสูง ก็เทียบเท่ากับหนังสือทักษะในลอตเตอรี่ประเภทแรกห้าร้อยเล่ม ต้องให้ทักษะเบื้องต้นของลอตเตอรี่ประเภทแรกเต็มแล้วเท่านั้น หนังสือทักษะระดับสูงจึงจะสามารถทลายเพดานจำกัดและเพิ่มสูงขึ้นอีกได้
โธ่เอ๊ย
หมากรุกจีนก็หมากรุกจีนฟะ
หลังจากทำความเข้าใจแล้ว จางเย่ก็ไม่ได้สุ่มลอตเตอรี่ต่ออีก ช่างมันเถอะ วันนี้โชคไม่ค่อยดี รัศมีแห่งโชค (อัปเกรด) ก็ไม่ค่อยแสดงผล ไม่ฝืนทำต่อไปดีกว่า
เขาเข้าเว็บ ล็อกอินไอดี แล้วเข้าสู่แพลตฟอร์มหมากล้อมออนไลน์อีกครั้ง!
ไหนคน?
ไหนสหายฉางเหอ?
ข้าหูฮั่นซานกลับมาแล้ว[1]!
……
 
ที่สมาคมหมากกระดานฯ
จู่ๆ ตรงโซนคอมพิวเตอร์ก็พลันเกิดความปั่นป่วน!
“มาแล้ว!”
“เชี่ย เย่ มาอีกแล้ว!”
“ไอดีเขาออนไลน์แล้ว!”
“เขากลับมาอีกทำไม?”
ตอนนี้เป็นเวลาช่วงสาย ที่สมาคมหมากกระดานฯ มีคนมาถึงแล้วไม่น้อย พอได้ยินเสียงร้อง ทุกคนต่างรีบมุงล้อมเข้ามา
“อ๊ะ อาจารย์ฉางเหอก็ออนไลน์แล้ว!”
“เขากำลังเล่นหมากกับคนอื่นอยู่เหรอ?”
“เล่นเสร็จแล้วนี่”
“เอ๊ะ เย่ เข้าไปในห้องของอาจารย์ฉางเหอทำไม?”
“ฉันล่ะงงจริงๆ เขาไปเอารหัสผ่านมาจากไหน”
“เฮ้ย รีบไปดูเร็ว!”
“ฉางเหอเก้าดั้งเตะเขาออกไปแล้ว!”
“อาจารย์ฉางเหอเปลี่ยนรหัสผ่านแล้ว!”
“อ๊ะ เย่ กลับเข้าห้องอีกแล้ว!”
“พรืด อาจารย์ฉางเหอก็เตะเขาออกไปอีกรอบแล้ว!”
“อาจารย์ฉางเหอไม่ยอมเล่นกับเขาแล้ว!”
“ไอ้หยา ระบบแอดมินของห้องโดนแฮ็กแล้ว!”
“อะไรนะ?”
“เย่ เปลี่ยนเป็นเจ้าของห้องแล้ว!”
“อาจารย์ฉางเหอเตะเขาไม่ได้แล้ว!”
“อ๊ะ ฉางเหอเก้าดั้งออกจากห้องแล้ว!”
“เขาไปสร้างห้องใหม่อีกหนึ่งห้อง!”
“เชี่ย เย่ เข้ามาอีกแล้ว!”
“เย่ ถูกเตะอีกแล้ว!”
“โอ๊ะ มาอีกแล้ว!”
“ระบบแอดมินของห้องโดนแฮ็กอีกแล้ว!”
“เฮ้ย! อาจารย์ฉางเหอถูก เย่ เตะออกจากห้อง!”
“ไอ้เชี่ย!”
“นี่มันอาฆาตกันขนาดไหนเนี่ย!”
“ขำฉิบหาย!”
ทุกคนต่างดูฉากนี้พลางลั่นหัวเราะอย่างคึกคัก!
โชว์ใหญ่แห่งปีจะเอาฮาไปไหนเนี่ย!
 ------------
 [1] หูฮั่นซาน 胡汉三 เป็นตัวละครอันธพาลในภาพยนตร์เรื่อง 《闪闪的红星》(Sparkling Red Star) ที่ฉายเมื่อปี 1974 ตัวละครนี้ชอบข่มเหงรังแกชาวบ้านไปทั่ว ทำให้ชาวบ้านรู้สึกเกลียดชังลึกล้ำ เพราะไม่ว่าถูกรุมโจมตีโค่นล้มไปสักกี่ครั้งก็ยังฟื้นกลับมาได้เสมอ และทุกครั้งที่กลับมาก็จะกล่าวประโยคประจำตัวว่า ‘ข้าหูฮั่นซานกลับมาแล้ว’ ชาวเน็ตจึงนำประโยคนี้มาล้อเลียนเป็นการบ่งบอกว่า ความชั่วร้ายหวนกลับมาอีกแล้ว
 


[Go To Next Chapter]( ./210.md)