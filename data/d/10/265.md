##บทที่ 1165 : โลดทะยานในทำเนียบเอเชีย!
เพลงพิธีเปิดจบลงแล้ว!
เสียงปรบมือท่วมทะลักจนหูดับ!
เพราะยังมีการแสดงพิธีเปิดรอต่อคิวอีกมากมาย จางเย่กับลิเลียนจึงต้องรีบหลบฉากออกไป เมื่อไปถึงหลังเวที คณะกรรมการจัดโอลิมปิกและทีมผู้กำกับต่างก็รอคอยอยู่ตรงนั้นแล้ว
แปะๆๆๆ!
ก็ไม่รู้ว่าใครเป็นคนเริ่ม เสียงปรบมือดังขึ้น!
“ร้องได้ยอดเยี่ยม!”
“เพลงนี้หาใครเทียบไม่ได้เลย!”
“เยี่ยมกว่าตอนซ้อมไปเยอะเลย!”
“อาจารย์จาง เก่งมาก!”
“อาจารย์ลิเลียน ขอบคุณที่เดินทางมาไกล!”
“ผมขอเป็นตัวแทนคณะกรรมการจัดโอลิมปิก ขอบคุณที่คุณมาช่วยพวกเรา!”
“เพลงเปิดของพวกคุณทำให้พิธีเปิดโอลิมปิกเข้าใกล้คำว่าสมบูรณ์แบบจริงๆ!”
“ศาสตราจารย์จาง อาจารย์ลิเลียน เหนื่อยพวกคุณแล้วนะคะ!”
ที่จริงแล้วคณะกรรมการโอลิมปิกหลายคนมาถึงหลังเวทีด้วยตนเองก็เพื่อลิเลียน พวกเขาได้รับข่าวว่าเธอจะบินกลับพรุ่งนี้แล้ว การเป็นซูเปอร์สตาร์ระดับสากลทำให้ตารางงานของลิเลียนแน่นเอี๊ยดยาวไปจนถึงปีหน้า ฉะนั้นพวกเขาจึงรู้สึกซาบซึ้งที่ลิเลียนยอมสละงานอันมากมายแล้วบินมาร้องเพลงในพิธีเปิดงานโอลิมปิกของพวกเขา
ลิเลียนจับมือกับผู้รับผิดชอบ “ไม่เป็นไรค่ะ”
กรรมการจัดงานคนนั้นกล่าว “โอกาสหน้าหวังว่าจะได้ร่วมงานกันอีก”
ลิเลียนยิ้ม “ค่ะ”
เนื่องจากยังมีงานรออยู่อีกมาก พวกสตาฟจึงจากไปอย่างรวดเร็ว เพลงเปิดที่สำคัญที่สุดอย่าง ‘ฉันและเธอ’ สำเร็จลุล่วงไปด้วยดี หลายคนต่างผ่อนลมหายใจโล่งอก งานที่เหลือก็ง่ายขึ้นเยอะแล้ว ทำนายได้เลยว่าผลลัพธ์ของพิธีเปิดงานโอลิมปิกปักกิ่งครั้งนี้ไม่มีปัญหาแน่นอนแล้ว พวกเขาคงทำให้ทั่วทั้งโลกพอใจได้แล้ว!
เสียงดนตรีบนเวทีดังขึ้นอีกครั้ง
รายการต่อไปยังมีการแสดงของกลุ่มศิลปิน การร้องเพลงประสานของเหล่าดารา ขบวนแปรอักษร การเดินพาเหรดเข้าสู่สนามของนักกีฬาแต่ละประเทศและรายการอื่นๆ อีกมากมาย
จางเย่ยิ้ม “ออกไปดูงานแสดงที่ด้านหน้าไหม?”
ลิเลียนยักไหล่ “ต้องบินกลับพรุ่งนี้แล้ว มาจีนครั้งแรกเลยอยากไปดูอะไรทั่วๆ หน่อย”
จางเย่ผงะ “โห จะกลับพรุ่งนี้แล้วเหรอ?”
เธอว่า “ใช่ ยังมีงานรออีกเพียบเลย”
จางเย่ “ผมยังไม่ทันได้รับรองต้อนรับอะไรคุณเลย”
ลิเลียน “แนะนำที่ดูวิวตอนกลางคืนให้หน่อยได้รึเปล่า?”
“แนะนำอะไรกันเล่า” จางเย่ว่า “เดี๋ยวผมพาไปเอง ไหนๆ คุณก็ไม่รู้จักคนอื่นที่นี่อยู่แล้ว”
ลิเลียนยิ้มออกมา “ดีเลย งั้นแผนคุณว่าไงบ้าง?”
จางเย่ดีดนิ้ว กล่าว “ไว้ใจได้เลย ที่นี่ผมเจ้าถิ่น”
ลิเลียนค่อนข้างกระตือรือร้น “ได้ งั้นฉันไปเปลี่ยนเสื้อผ้าก่อน”
“ผมก็จะไปเปลี่ยนเหมือนกัน เดี๋ยวเจอกัน วันนี้ผมจะพาคุณไปเดินเล่นเมืองซื่อจิ่ว[1] สักรอบ” จางเย่เองก็ใส่ชุดพิธีการแบบนี้ไปเดินเล่นไม่ได้เหมือนกัน
หนึ่งชั่วโมงต่อมา
พิธีเปิดยังคงดำเนินต่อไป เหล่านักเต้นยังคงร่ายรำอยู่บนเวที
แต่ร่างของจางเย่กับลิเลียนกลับมาปรากฏอยู่ตามหอระฆัง[2] หวังฝูจิ่ง[3] จัตุรัสเทียนอันเหมิน[4] เรียบร้อย
จางเย่เปลี่ยนเป็นชุดเสื้อยืดกางเกงขาสั้น สวมแว่นดำตอนกลางคืนโดยคิดว่าคนคงจำเขาไม่ได้ ส่วนลิเลียนเองก็เปลี่ยนเป็นชุดเดรสยาวสีขาวเรียบๆ บนรองเท้าส้นเข็มสูงแปดเซนติเมตร แต่ถึงจะนับว่าเป็นชุดธรรมดา เรือนร่างหญิงสาวผู้สวมใส่มันกลับสะกดสายตา โดยเฉพาะทรวดทรงอันงดงามเหนือกว่านางแบบ บวกกับเรือนผมสีและรูปหน้าชาวต่างชาติ ไปทางไหนก็มีแต่คนมากมายเหลียวมอง
“สาวต่างชาติคนนั้นโคตรสวย!”
“เชี่ย นางฟ้า!”
“หา นี่มันลิเลียนไม่ใช่เหรอ?”
“อะไรนะ ลิเลียน?”
“สวรรค์! ทำไมเธอถึงมาอยู่ที่นี่?”
“ข้างๆ นั่นคงไม่ใช่จางเย่หรอกนะ?”
“อาจารย์จาง! เทพบุตรของฉัน!”
ประชาชนจำทั้งสองได้จริงๆ!
บอดี้การ์ดและทีมงานสี่ห้าคนของลิเลียนรีบเข้ามากันคนไว้ทันที จางเย่กับลิเลียนต้องล่าถอยอย่างไม่มีทางเลือก มีซูเปอร์สตาร์ระดับโลกข้างกายเช่นนี้จะขยับไปไหนก็ย่อมเป็นเรื่องยาก
จางเย่หัวเราะ “คุณดังที่ประเทศเราเกินไปแล้ว”
ลิเลียนมองเขาแล้วกล่าว “ฉันว่าคุณสิดัง”
“เทียบกับคุณ ผมนี่ดังที่ไหนกัน” จางเย่ยักไหล่
ลิเลียนหัวเราะเหอๆ “ใช่เหรอ? อย่างน้อยตอนฉันอยู่เมืองนอกก็เคยได้ยินชื่อคุณนะ”
จางเย่ชะงักไปครู่ “หา? คุณเคยได้ยินชื่อผมด้วยเหรอ?”
ลิเลียนจุดบุหรี่สูบในรถ พลางยิ้ม “ใช่”
จางเย่ประหลาดใจ “ไปได้ยินจากไหน?”
ลิเลียนพูดสบายๆ “จากย่าฉันน่ะ ย่าเป็นคนปักกิ่ง ภาษาจีนของฉันก็เรียนมาจากย่า เขาสนใจติดตามคุณมาตลอดเลยล่ะ”
จางเย่รู้สึกเป็นปลื้ม “ฝากขอบคุณย่าคุณแทนผมด้วยนะ”
“ได้เลย เดี๋ยวกลับไปแล้วฉันจะบอกให้” ลิเลียนยิ้ม “วันหลังถ้ามาอังกฤษอย่าลืมโทรหาฉันนะ ฉันจะต้อนรับคุณเอง เป็นเพื่อนคนแรกที่จีนของฉันทั้งที”
จางเย่เองก็กล่าว “ตกลง ต่อไปถ้าคุณมาจีนอีกให้ผมดูแลเอง ครั้งนี้เวลากระชั้นเกินไป ไม่ได้พาไปเที่ยวดีๆ เลย”
ลิเลียน “แน่นอน”
จางเย่ “จริงสิ ขอลายเซ็นให้ผมหน่อย เยอะๆ เลย”
ลิเลียน “หา?”
จางเย่ “มีคนไหว้วานผมมาน่ะ”
ลิเลียน “ต้องมีค่าตอบแทนด้วยเรอะ?”
จางเย่ “แน่นอนสิ ไม่งั้นจะพาคุณเที่ยวเปล่าๆ ทำไม?”
ลิเลียน “ฮ่าๆๆ ได้”
เวลาล่วงไปจนดึกแล้ว
ขอลายเซ็น แลกเบอร์ติดต่อแต่ละฝ่ายเสร็จ สองสหายบุหรี่ก็แยกย้ายกันไป พบกันใหม่ครั้งหน้า ก็ไม่รู้ว่าจะมีโอกาสอีกครั้งเมื่อไร
อาจจะเร็วๆ นี้?
หรืออาจจะอีกนาน
แต่อย่างไรต้องได้พบกันอีกแน่นอน จางเย่มั่นใจ เพราะเขารู้ดีว่า สักวัน ตนจะก้าวไปถึงจุดที่เธออยู่ สักวัน เขาจะก้าวออกไปจากเอเชีย ไปสู่เวทีระดับสากล ยืนอยู่บนจุดสูงสุดของวงการบันเทิงระดับโลก นี่คือเป้าหมายสูงสุดตลอดมาในชีวิตเขา
……
 
ในคืนเดียวกัน
พิธีเปิดเสร็จสิ้นลงแล้ว
ข่าวต่างรายงานกันแบบสดๆ ร้อนๆ!
‘พิธีเปิดเสร็จสมบูรณ์!’
‘บทเพลงพิธีเปิดที่จับใจคนทั้งโลก!’
‘ลิเลียนร่วมมือจางเย่ประสบความสำเร็จอย่างงดงาม!’
‘พิธีกรผู้บรรยายอุทานชื่นชม!’
‘ตัวแทนทีมชาตินานาประเทศสง่าผ่าเผย!’
‘ลิเลียนกับจางเย่สูบบุหรี่ข้างหอกลอง!’
‘มีผู้คนพบเห็นจางเย่และสาวงามอันดับหนึ่งแห่งอังกฤษปรากฏตัวที่หวังฝูจิ่ง!’
‘จุดเริ่มต้นความสัมพันธ์ลิเลียน-จางเย่?’
ชาวเน็ตรัวคอมเมนต์เช่นเคย
“ลิเลียนก็สูบด้วยเหรอ?”
“เพิ่งรู้เหรอ? ลิเลียนก็สูบมาตลอดนั่นแหละ”
“รูปหราเลย พรืด ภาพสองคนนี้ยืนสูบบุหรี่ข้างทางท่าทางพร้อมเพรียงชะมัด!”
“อาจารย์จางพาสาวงามอันดับหนึ่งของอังกฤษไปเที่ยวเล่นด้วย อิจฉาโว้ย!”
“คราวนี้ความนิยมจางเย่คงเพิ่มขึ้นอีกล่ะมั้ง?”
“จะไม่เพิ่มได้ไง คราวนี้แม่งร้องเพลงระดับโลกเลยนะ!”
“พิธีเปิดครั้งนี้คนที่ได้เปรียบสุดก็คือจางเย่นี่แหละ! เขานี่โคตรโชคดีจริงๆ ถ้าพิธีเปิดโอลิมปิกไม่ต้องเปลี่ยนเพลงกะทันหัน แบบด่วนล่วงหน้าแค่ไม่กี่วัน จางเย่ก็คงไม่ได้มาร้องเพลงพิธีเปิดและคงไม่ได้มาร่วมงานกับลิเลียนหรอก!”
เวลาผ่านพ้นเลยเที่ยงคืนไปแล้ว
ทำเนียบดาราในประเทศอัปเดตแล้ว
ส่วนใหญ่ไม่มีอะไรเปลี่ยนแปลง ด้วยการถ่ายทอดพิธีเปิด ชื่อคนที่ทำหน้าที่ผู้ดำเนินรายการอย่างอวี๋อิ่งอี๋จึงขยับขึ้นมาหลายอันดับ ในขณะที่ศิลปินซึ่งได้ร่วมแสดงร้องประสานเสียงช่วงพิธีเปิดก็ได้รับความนิยมเพิ่มขึ้นมามากเช่นกัน นอกจากนี้ที่ควรค่าให้กล่าวถึงที่สุดก็เป็นจางเย่ แน่นอนว่าเขาได้ครองอันดับหนึ่งระดับ A ตามเดิม เพียงแต่แต้มความนิยมนั้นทิ้งช่วงห่างจากอันดับสองไปอีกไกล เข้าใกล้สตาร์ควีนที่อยู่ระดับ S มากขึ้นทุกขณะ
ทว่าความนิยมของจางเย่ที่เปลี่ยนไปมากที่สุดก็คือระดับเอเชีย!
ทันทีที่ทำเนียบศิลปินระดับเอเชียอัปเดต หลายคนก็ต้องตื่นตระหนก!
จางเย่ที่ติดทำเนียบเอเชียระดับ C ไปก่อนหน้านี้ เพียงข้ามคืน เพียงคืนเดียวเท่านั้นจริงๆ ชื่อของเขากลับโผล่ไปอยู่อันดับต้นของทำเนียบศิลปินเอเชียระดับ C ห่างจากระดับ B ไม่ไกลแล้ว! นี่หมายความว่าอย่างไร? ก็หมายความว่าเพียงแค่หนึ่งบทเพลงพิธีเปิดโอลิมปิก ช่วงเวลาพิธีเปิดเพียงสามนาทีนั้นก็ทำให้จางเย่พุ่งทะยานขึ้นไปในทำเนียบศิลปินเอเชียได้แล้ว!
 
-------------------------
 
[1] 四九城 เมืองซื่อจิ่ว (สี่เก้า) เป็นอีกชื่อของเมืองปักกิ่ง มีที่มาเนื่องจากเขตเมืองทั้งสี่ เหนือ ใต้ ออก ตก และประตูทั้งเก้าภายในเมือง
[2] 鼓楼 หอกลอง ในอดีตมีไว้ตีบอกเวลายามเย็น คู่กับหอระฆัง (钟楼) ในยามเช้า เริ่มแรกสร้างขึ้นเมื่อปี 1272 ต้นยุคราชวงศ์หยวน (元朝, ปี 1271 - 1368) เป็นศูนย์กลางในการบอกเวลาตลอดมาตั้งแต่ยุคราชวงศ์หยวนมาจนถึงราชวงศ์ชิง อย่างไรก็ตามหลังจากที่สร้างเสร็จตอนแรกสุดก็มีการพังเสียหายจนต้องสร้างใหม่หลายครั้ง หอกลองที่เห็นในปัจจุบันถูกสร้างขึ้นในปี 1539 ยุคราชวงศ์หมิง (明朝, ปี 1368 - 1644) ส่วนหอระฆังสร้างในปี 1745 ยุคราชวงศ์ชิง (清朝, ปี 1644 - 1912)
[3] 王府井 หวังฝูจิ่ง เป็นหนึ่งในสี่ย่านธุรกิจการค้าที่สำคัญที่สุดของปักกิ่ง
[4] 天安门广场 จัตุรัสเทียนอันเหมิน เป็นจัตุรัสที่มีขนาดใหญ่ที่สุดในโลก เป็นที่ตั้งของเหตุการณ์สำคัญมากมายในประวัติศาสตร์จีน
 
 


[Go To Next Chapter]( ./266.md)