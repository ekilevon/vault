##บทที่ 1169 : นี่มันบาทาเทวะ!
ที่บ้านของจางเย่
พ่อแม่ดูข่าวอย่างลุ้นระทึก
“เปิดเผยแล้ว!”
“คลิปวิดีโอมาแล้ว!”
“เอ๊ะ? คนคนนี้ทำไมดูคุ้นตาจัง?”
“เชี่ย! นี่มันเย่น้อยไม่ใช่เรอะ!”
พ่อกับแม่ถึงกับอึ้ง!
ณ หมู่บ้านโอลิมปิก
นักกีฬาและโค้ชทั้งหลายก็กำลังดูถ่ายทอดสดอยู่
“สวย!”
“นี่มันบาทาเทวะชัดๆ เลย!”
“หา!”
“ไอ้จางเย่!”
“เชี่ยละ นั่นจางเย่นี่!”
ผู้คนทั้งล้วนต้องตะลึงงัน เมื่อเห็นเงาร่างนี้ เห็นใบหน้านี้ เห็นฝ่าเท้าปีศาจนี่ แต่หลังจากอึ้งทุกคนก็พากันขำ พวกเขากลับพบว่าตนไม่แปลกใจเลยสักนิด อ้อ เจ้าคนที่ทำเรื่องนี้ก็คือจางเย่เองงั้นหรือ? ไอ้เรื่องกระทำโดยเจตนาโจ่งแจ้ง เรื่องไร้ศีลธรรมพรรค์นี้เมื่อก่อนจางเย่ก็ทำมาไม่น้อย หมอนี่ก็เป็นคนประเภททำให้คนทั้งรักทั้งชังเสมอมาอยู่แล้ว!
บนเวยป๋อระเบิดอีกครั้ง!
แต่ครั้งนี้ผู้คนกลับพร้อมใจกันสรรเสริญจางเย่!
“ไอ้หยาเชี่ย!”
“เป็นอาจารย์จางเว้ยเฮ้ย!”
“อ๊าาา! เป็นจางเย่!”
“ขำจะตายอยู่แล้ว!”
“ฉันก็ว่าใครนะช่างดีใหญ่ใจกล้าไปทำผู้ตัดสินถึงในสถานที่จัดงานโอลิมปิกน่ะ!”
“นั่นสิ! ฉันก็แปลกใจอยู่ว่าฮีโร่คนไหนมาลงมือหนอ! ที่แท้ก็เป็นอาจารย์จางนี่เอง!”
“กดไลก์! ยกไลก์แห่งปีให้อาจารย์จางเลย!”
“ดูคลิปไปห้ารอบแล้วเนี่ย โคตรเจ๋ง!”
“บาทานี้เทพประทานจริงๆ!”
“หนึ่งบาทาสะดุดไปห้าคน! โอ้มายก้อด! จางเย่ทำได้ไงเนี่ย?”
“มีแต่ผีที่รู้! นี่มันบาทาเทวะชัดๆ เชี่ยเอ๊ย!”
“โคตรช็อก! นี่สินะที่แม่งเรียกว่าบาทาเทวะ!”
บาทาในคลิปนั่นช่างไร้ศีลธรรมและแม่นยำยิ่งนัก ราวกับใช้เครื่องคำนวณจับวางออกมาอย่างดี แค่แหย่ไปสะดุดเบาๆ หนึ่งครั้ง กลับทำผู้ตัดสินถึงห้าคนปลิวกระเด็นไปกองทับกันบนพื้น ทำเอาคนนับไม่ถ้วนเห็นแล้วต้องอึ้ง แม้แต่ชาวต่างชาติที่ได้เห็นคลิปนี้ก็ยังตกตะลึง ถ้างานโอลิมปิกรายการแข่งใหญ่มีผู้ที่สามารถทำคนสะดุดล้มได้แบบนี้ คงไม่พ้นกลายเป็นแชมป์โอลิมปิกแน่แล้ว มีใครเคยเห็นคนแหย่ขาไปเบาๆ ก็ทำกรรมการสะดุดล้มห้าคนไหมล่ะ? บาทานี้น่ะช่าง…
ใช่!
นี่คือบาทาสวรรค์ส่งจริงๆ!
หลังจากเห็นจางเย่ปลดปล่อย ‘หัตถ์เทวะ’ อันน่าตื่นตะลึงโจมตีปีเตอร์โกะในมหาศึกมนุษย์ปะทะจักรกล ทุกคนจึงได้รับแรงบันดาลใจ พร้อมเพรียงกันเรียกขานบาทานี้อย่างคล้องจองว่า ‘บาทาเทวะ’!
โคตรสุดยอด!
โคตรสะใจ!
“อาจารย์จางยิ่งใหญ่ยิ่งนัก!”
“สมกับเป็นจางเย่ของฉัน!”
“ท่านจาง รักความดุดันของคุณจังเลย!”
“ท่านจางจอมอหังการ์!”
“เมื่อก่อนเคยด่าจางเย่ แต่วันนี้ต้องสรรเสริญเขาจริงๆ!”
“ไม่ต้องให้พูด บาทานี่น่ายกย่องนัก!”
“บาทาขัดขาอย่างมีสไตล์! สะดุดอย่างมีระดับ!”
“ฮ่าๆๆๆ! ฉันรู้อยู่แล้วว่าต้องเป็นเขา! เรื่องนี้นอกจากจางเย่แล้วใครก็ทำไม่ได้! เรื่องแบบนี้นอกจากจางเย่แล้วไม่มีใครกล้าบ้าลงมือหรอก!”
“นี่สิลูกผู้ชายตัวจริง!”
“คนที่กล้าบาทาสะท้านฟ้าไม่เกรงปฐพีแบบนี้ ทั่วทั้งวงการบันเทิงฉันยอมแค่จางเย่นี่แหละ!”
“ไอ้หยาพวกนายเลิกใส่สีตีไข่สักทีน่า ทำไมไม่เป็นห่วงอาจารย์จางบ้าง? ทางตำรวจไปสืบสวนแล้ว นี่เรื่องใหญ่มากนะ อาจารย์จางอย่าเป็นอะไรไปนะ!”
“สหายคอมเมนต์บนเหลวไหลน่า”
“ฮ่าๆ ร้อนใจอะไรเล่า!”
“เรื่องยิ่งกว่านี้จางเย่ก็ทำมาไม่รู้ตั้งเท่าไร เธอเคยเห็นหมอนี่มีปัญหาสักครั้งไหม? นี่ก็แค่บังเอิญเองไม่ใช่เหรอ! ไม่ได้ไปต่อยใครสักหน่อย ก็แค่สะดุดล้มเอง นับเป็นเรื่องที่ไหน อาจารย์จางผ่านศึกมาเป็นร้อยแล้ว ไม่ต้องห่วงเขาหรอก เขาประเมินไว้แล้วล่ะ เธอคิดว่าจางเย่กินหญ้ารึไง?”
“แต่มันก็กระทบภาพลักษณ์นี่นา”
“เขามีภาพลักษณ์ด้วยเหรอ?”
“เอ่อ แต่ถ้าเกิดต่างชาติด่าเขาขึ้นมา…”
“ไร้สาระ นั่นน่ะจางเย่นะพี่สาว! เธอเคยเห็นจางเย่กลัวคนด่าด้วยเหรอ? เขาน่ะคือก้อนอึในส้วมที่แข็งโป๊กยิ่งกว่าหินไงล่ะ ทั้งเหม็นทั้งแข็งจนตีไม่แตกเลยนะ!”
“ก็ได้ งั้นฉันก็วางใจแล้ว”
บนอินเทอร์เน็ตมีกระแสพูดคุยกันอย่างเร่าร้อน!
พูดให้ชัดก็คือ กำลังสนุกสนานเฮฮากันสุดขีดไปเลย!
ส่วนทางด้านรายงานข่าวของสื่อกลับไม่สามารถแสดงออกได้สะดวกเช่นนั้น ถึงจะมีนักข่าวจีนปรบมือชอบใจเรื่องนี้ แต่ก็ไม่อาจเขียนรายงานข่าวตามใจอย่างนั้นได้!
สื่อจีน : กล้องวงจรปิดปรากฏร่างของจางเย่!
สื่ออังกฤษ : ผู้ร้องเพลงเปิดโอลิมปิกคือคนร้าย?
สื่อออสเตรเลีย : ตะลึง! โกรธแค้น! ประท้วง!
สื่อเกาหลีใต้ : ซูเปอร์สตาร์จีนคิดบัญชี?
สื่อแคนาดา : ไม่น่าเชื่อ! ไม่เคยพบเคยเห็น!
คนจีนไม่แปลกใจ เพราะพวกเขาเข้าใจจางเย่ดี!
ทว่าต่างชาติกลับปากอ้าตาค้าง ใครจะคิดว่าดาราจีนที่เป็นถึงตัวแทนภาพลักษณ์ปักกิ่งที่ร้องเพลงพิธีเปิดโอลิมปิกร่วมกับลิเลียน จะขัดขาชาวบ้านอย่างนี้!
นี่มันบ้าอะไรกัน?
นี่มันคนแบบไหนกัน?
นายร้องเพลงพิธีเปิดไว้ว่ายังไงหา?
ฉันและเธอ ใจร่วมใจ เราต่างเป็นครอบครัวไงล่ะ!
ใจร่วมใจกับน้องสาวนายสิ!
เราต่างเป็นครอบครัวกับน้องสาวนายสิ!
เพลงที่นายร้องกับการกระทำของนายนี่มันต่างกันโดยสิ้นเชิงเลยนะว้อย!?
ยิ่งฟังเพลงเปิดโอลิมปิกอันแสนสั่นสะเทือนใจนั้นตอนนี้ ก็ยิ่งทำให้บรรดาสื่อและนักกีฬาต่างชาติต่างจุกอกพูดไม่ออก!
พวกผู้ตัดสินที่ได้มาเห็นคลิปในภายหลัง เพิ่งจะรู้ว่าตกลงพวกตนเจ็บตัวได้ยังไง ทำไมถึงได้ล้มระเนระนาด ก็พลันโกรธแค้น รีบเร่งไปประท้วงกับเบื้องบนทันที เรียกร้องให้มีการลงโทษสถานหนัก เรียกร้องให้กรรมการโอลิมปิกปักกิ่งให้ความเป็นธรรมแก่พวกเขา!
แต่ทว่า ทางคณะกรรมการโอลิมปิกปักกิ่งกลับไม่ได้แสดงออกใดๆ ตอบกลับไปเพียงว่าเรื่องนี้อยู่ในความดูแลของตำรวจแล้ว
เมื่อเห็นว่าทางกรรมการโอลิมปิกไม่มีท่าทียินดียินร้าย พวกผู้ตัดสินเหล่านั้นก็ยิ่งโมโหเป็นฟืนเป็นไฟ!
แต่พวกเขากลับไม่ได้คิดเลยว่า พฤติกรรมหยามหมิ่นด้วยการตัดสินอย่างไม่ยุติธรรมในการแข่งโอลิมปิกปักกิ่งของพวกเขา เป็นเหตุให้ทีมชาติจีนพลาดเหรียญทอง สร้างบาดแผลทางกายและใจให้กับนักกีฬาจีนนั้น จะทำให้ประชาชนโกรธแค้นและกระทบต่อความสัมพันธ์ทางการกีฬาขนาดไหน แต่พอตอนนี้พวกแกโดนบ้าง กลับมาเรียกร้องให้กรรมการโอลิมปิกปักกิ่งให้ความเป็นธรรม? ช่างกล้าพูดมาได้? ไร้เหตุผลสิ้นดี! พวกแกคิดว่าตัวเองดีนักรึไงวะ! โลกต้องหมุนรอบตัวพวกแกอย่างนั้นเรอะ?
ยิ่งไปกว่านั้นเรื่องนี้กรรมการโอลิมปิกก็ไม่ผิดด้วย!
จางเย่เป็นใคร?
โค้ชรึ? ก็เปล่า!
นักกีฬาเรอะ? ก็ไม่ใช่!
เขาไม่ใช่แม้กระทั่งสตาฟจัดงานด้วยซ้ำไป!
จางเย่ไม่ได้เกี่ยวข้องอะไรกับพวกเขาแต่แรกแล้ว เขาไม่ใช่คนของฝั่งกรรมการจัดโอลิมปิก ที่ไปร้องเพลงพิธีเปิดก็เพราะฝ่ายนั้นเชิญเขาไปเป็นแขก ร้องเสร็จก็ไม่ได้เกี่ยวข้องอะไรด้วยแล้ว นับจริงๆ เขาก็เป็นเพียงผู้ชมทั่วไป ทางกรรมการโอลิมปิกจะมีสิทธิ์ไปจัดการอะไรเขาได้?
พวกผู้ตัดสินเหล่านั้นจึงได้แต่หวังพึ่งตำรวจจีนแล้ว!
หลายคนก็อยากจะรู้ว่าทางตำรวจจะจัดการเรื่องนี้อย่างไร!
……
 
ที่สตูดิโอ
มีตำรวจสี่นายมาเคาะประตู
เสี่ยวหวังหน้าเปลี่ยนสี “พวกคุณคือ?”
นายตำรวจท่าทางอาวุโสที่นำหน้าโชว์ตราตั้ง แล้วกล่าวน้ำเสียงเคร่งเครียด “สวัสดี เรามาจากกรมตำรวจฉาวหยาง จางเย่อยู่ไหม เราอยากจะขอสอบถามสักหน่อย”
จางเย่เดินออกมา “อยู่ครับ”
ตำรวจเฒ่าผงกศีรษะ “สวัสดีครับ เรื่องที่สนามจัดกีฬาโอลิมปิกวันนี้ จากที่ทางเราได้ตรวจสอบ บุคคลที่ปรากฏในคลิปคือคุณถูกต้องไหม?”
จางเย่ “ผมเองครับ”
ฮาฉีฉีรีบเอ่ย “เรื่องนี้เชิญคุณกับทนายของเราดีกว่าค่ะ ตอนนี้พวกเราจะไม่ตอบคำถามใดๆ ทั้งสิ้น!”
จางเย่กลับยกมือห้ามเธอ “ไม่เป็นไรครับ” จากนั้นก็กล่าวกับเหล่าตำรวจ “พวกคุณถามมาเถอะ”
นายตำรวจเฒ่ากล่าว “ขอบคุณที่ให้ความร่วมมือ”
จางเย่ยิ้ม “เป็นเรื่องสมควรครับ”
นายตำรวจเฒ่าถามอีกครั้ง “ค่ำนี้เวลายี่สิบนาฬิกาสิบนาที คุณได้ไปที่สนามโอลิมปิกโซนสาม เพราะไปผิดทางหรือมีจุดประสงค์อื่นที่นั่นครับ?”
จางเย่ตอบตามตรง “ผมจะไปเล่นงานผู้ตัดสินห้าคนนั้นแน่นอนอยู่แล้ว”
“ผู้กำกับจาง!” ฮาฉีฉีกระตุกเขา
นายตำรวจเฒ่าส่งเสียงอืมออกมา แล้วหันไปหานายตำรวจที่ทำหน้าที่บันทึกคำให้การข้างๆ “เขาไปผิดทาง”
นายตำรวจหนุ่มคนนั้นพยักหน้าเคร่งขรึม จรดมือบันทึกลงไป
จางเย่ “...”
ทีมงานสตูฯ “...”
ตำรวจเฒ่าหันกลับมาหาเขา “ในคลิปคุณยื่นเท้าออกไป เป็นการจงใจ หรือไม่ได้ตั้งใจ? คุณสะดุดพื้นยืนไม่มั่นคงจนเผลอกางเท้าออกไปใช่หรือไม่?”
จางเย่มีอะไรก็พูดไปตามนั้น “ต้องจงใจอยู่แล้ว ผมตามพวกนั้นไปเพราะแบบนั้นเลย”
“อืม” นายตำรวจเฒ่าหันไปบอกเจ้าหน้าที่บันทึกคำให้การ “เขาบังเอิญสะดุดพื้น เผลอเหยียดเท้าโดยไม่ได้ตั้งใจ”
ตำรวจหนุ่มคนนั้นเขียนลงไป
จางเย่ “...”
ฮาฉีฉี “...”
จางจั่ว “...”
ห้านาที ตำรวจก็ถามเสร็จเรียบร้อยแล้ว
แต่สิ่งที่จางเย่พูดกับสิ่งที่พวกเขาบันทึกมันแตกต่างกันโดยสิ้นเชิง!
นายตำรวจเฒ่ากล่าวทิ้งท้าย “เรื่องนี้ไม่น่าจะถึงขั้นเป็นอาชญากรรมอะไร ผู้ตัดสินเหล่านั้นก็ไม่ได้รับบาดเจ็บร้ายแรง แค่ผิวถลอกกันเท่านั้น กล้องวงจรปิดก็ไม่ได้จับภาพชัดขนาดนั้น อย่างมากก็จ่ายค่าหยูกยาชดเชยนิดหน่อย ไม่ใช่เงินจำนวนมากอะไร เอาล่ะ ถ้ามีอะไรเปลี่ยนแปลง ทางเราก็จะแวะมาใหม่หรือไม่ก็ขอรบกวนคุณไปให้ปากคำที่โรงพักเพิ่มเติม งั้นก็หมดคำถามแล้ว วันนี้เท่านี้ก่อน ไม่รบกวนล่ะครับ เราต้องกลับไปสะสางงานอื่นต่อ”
ฮาฉีฉีรีบกล่าว “ฉันไปส่งนะคะ!”
“ไม่ต้องหรอก” ตำรวจเฒ่ายิ้ม
ฮาฉีฉีกระซิบขอบคุณ “ขอบคุณมากเลยค่ะ”
ตำรวจเฒ่าโบกมือ “เราทำตามหน้าที่ ไม่มีอะไรต้องขอบคุณ ไปล่ะ”
ในฐานะที่ฮาฉีฉีเป็นผู้รับผิดชอบประสานงานกับบุคคลภายนอก เธอจึงเดินนำทางตำรวจเหล่านั้นลงบันได แล้วยืนส่งกระทั่งพวกเขาเดินจากไปจนลับตา
 
 
 


[Go To Next Chapter]( ./270.md)