##บทที่ 904: สัมภาษณ์จางเย่ถ่ายทอดสด!
ในวันเดียวกันนั้นเอง ข่าวก็ออกไปทั่ว!
ทั้งหนังสือพิมพ์ โทรทัศน์ และสื่ออินเทอร์เน็ตต่างๆ ล้วนพากันรายงานข่าวด้วยความกระตือรือร้นอย่างยิ่ง
‘จางเย่เลื่อนชั้นขึ้นเป็นระดับ A แล้ว!'
‘ทำเนียบดารายอดนิยมใหม่ล่าสุด!'
‘ทำเนียบดาราระดับ A ในที่สุดก็อัปเดตแล้ว!'
‘จางเย่ทะลวงเข้ามาในทำเนียบระดับ A แบบไม่คาดคิด!'
‘จางเย่จะรักษาอันดับดาราระดับ A ไว้ได้หรือไม่? พวกเรามารอดูกัน! ‘
‘ดาราผู้มีแนวทางอันแหกคอก ที่สร้างปาฏิหาริย์ที่ไม่มีใครสามารถลอกเลียนแบบได้! ‘
‘มองย้อนไปยังเส้นทางแห่งชื่อเสียงของจางเย่! ‘
‘จางเย่: อัจฉริยะผู้มีเส้นทางอันไม่ง่ายดาย! ‘
‘ถูกผิดดีชั่ว ล้วนปล่อยให้คนรุ่นหลังวิจารณ์? ‘
ในความเป็นจริง จางเย่วันนี้นับว่าก้าวบุกขึ้นสวรรค์ชั้นฟ้าสำเร็จแล้ว!
นานแล้วที่ทำเนียบดาราระดับ A ไม่มีความเคลื่อนไหว ตำแหน่งต่างๆ แทบไม่มีการสับเปลี่ยน หรือถ้ามีก็เป็นการสลับไปมาแค่ไม่กี่คน บางคนขยับขึ้นไปตำแหน่งหนึ่ง บางคนขยับลงมาตำแหน่งหนึ่ง มีแต่หน้าเดิมซ้ำๆ กล่าวได้ว่าทำเนียบอันดับของดาราระดับ A นั้นไม่เคยถูกสั่นคลอนมาก่อน แม้มีปรากฏการณ์ดาราใหม่ชื่อเสียงดังระเบิดในชั่วข้ามคืน อย่างมากก็พุ่งไปถึงแค่ระดับ B ซึ่งก็ถือว่าสูงมากแล้ว แต่ถ้าอยากจะขึ้นไปแตะถึงระดับ A? นั่นจำเป็นต้องมีผลงาน มีความสามารถ และต้องมีประสบการณ์ที่สั่งสมมานาน การโด่งดังแบบสายฟ้าแลบโดยปกติจึงมักไม่สามารถรั้งตำแหน่งในระดับ A เอาไว้ได้ นี่จึงเป็นทำเนียบดาราที่ถูกแช่แข็ง คนนอกไม่อาจเบียดแทรกเข้ามาได้!
แต่วันนี้ จางเย่กลับขยี้ทำลายกำแพงนั้นลง ดาราธรรมดาๆ คนหนึ่ง ชายหนุ่มที่ไม่ได้ใช้หน้าตาเพื่อหากินคนหนึ่ง กลับยืนกรานจะบุกทะลวงขึ้นชั้นฟ้านี้ ทำให้ผู้คนนับไม่ถ้วนต้องตื่นตะลึง นี่มันแทบจะเป็นไปไม่ได้! หากเป็นระดับ B ระดับ C ก็ว่าไปอย่าง แต่ว่าระดับ A ดาราชนชั้นนี้มีคนไหนไม่ได้พึ่งหน้าตาหากินบ้าง? แม้จะมีดาราที่ขายความสามารถทำงานอยู่จริงๆ แต่คนที่หน้าตาโดดเด่นก็ยังได้เปรียบกว่าอยู่ดี นี่เป็นกฎสามัญของวงการนี้ แต่ทว่าบัดนี้ จางเย่กลับปรากฏกาย ทำให้ทุกสายตาต้องจับจ้องเขา เจ้าคนที่เพิ่งเข้าวงการได้ไม่ถึงสองปี เจ้าคนที่ไม่ว่าจะรูปร่างหรือหน้าตาก็แสนจะธรรมดา ถึงกับก้าวขึ้นไปถึงระดับ A แล้วงั้นหรือ?
ถึงแม้ชื่อจะยังรั้งอยู่ที่อันดับสุดท้ายก็ตามถึงแม้ความนิยมจะยังไม่มั่นคงก็ตาม
ในตอนเที่ยง โทรศัพท์สายหนึ่งก็ทำให้จางเย่ต้องรีบร้อนออกจากบ้าน
……
CCTV
วันนี้ฟ้าเมตตาเขานัก หนทางล้วนราบรื่นไร้อุปสรรค
ตอนที่เขาเดินทางมาถึง เลขานุการของเหยียนเทียนเฟยก็ยืนรออยู่ที่ประตูแล้ว เมื่อเห็นรถของจางเย่ เลขานุการของเหยียนเทียนเฟยก็ยิ้ม แล้วก้าวยาวๆ มาต้อนรับเขา
"อาจารย์จาง ยินดีด้วยนะคะ! ยินดีด้วย!" เลขานุการกล่าว
จางเย่ยิ้มแล้วตอบกลับไป "ขอบคุณมากครับ"
เลขานุการเอ่ย "ตอนนี้นักข่าวกำลังรออยู่ในห้องอัดของ CCTV ค่ะ คุณโปรดตามฉันมา"
จางเย่พยักหน้า "ครับ ใช้เวลาไม่นานใช่ไหมครับ?"
เลขานุการตอบ "ประมาณสิบนาทีค่ะ แต่ว่าเป็นการถ่ายทอดสดนะคะ"
"รับทราบครับ ผมเข้าใจแล้ว" จางเย่พูด
เลขานุการยิ้ม "ฉันยังกังวลอยู่เลยว่าคุณจะไม่มา"
จางเย่ยักไหล่ กล่าว "ได้ถ่ายทอดสดการสัมภาษณ์กับ CCTV ทั้งที ผมจะไม่มาได้ยังไงกัน"
ในเวลานี้ ที่จางเย่ต้องการที่สุดก็คือชื่อเสียงที่มั่นคง ถึงจะได้เลื่อนขึ้นมาอยู่ระดับ A แต่เด็กใหม่อย่างเขาแน่นอนว่าย่อมไม่อาจเทียบชั้นกับดาราระดับ A คนอื่น ฐานความนิยมก็ยังต่างชั้น ชนิดที่ไม่อาจย่นระยะได้ในช่วงเวลาสั้นๆ ยิ่งไม่ต้องไปคิดถึงเรื่องก้าวข้ามดาราระดับ A เหล่านั้นเลย ที่น่ากังวลที่สุดก็คือคนที่มีคะแนนความนิยมตามจี้เขามาติดๆ หรือก็คือดาราระดับ A คนเก่าที่ถูกจางเย่เบียดขึ้นมาแทนที่ ซึ่งตอนนี้ตกไปอยู่อันดับหนึ่งของทำเนียบดาราระดับ B เรียกว่าอีกฝ่ายจะกลับมาที่ระดับ A อีกเมื่อไหร่ก็ได้ สามารถเขี่ยจางเย่หล่นไปได้ทุกเมื่อ เวลานี้จึงเป็นช่วงเวลาที่อันดับในทำเนียบดาราระดับ A ของจางเย่ไม่มั่นคงที่สุด อ่อนแอที่สุด เขาต้องรีบเสริมความแข็งแกร่งให้กับอันดับที่เพิ่งได้มาใหม่นี้อย่างเร่งด่วน!
มีการสัมภาษณ์หรือ?
แถมยังเป็นการสัมภาษณ์ถ่ายทอดสดของ CCTV อีก?
เขาต้องมาแน่นอนอยู่แล้ว ไม่งั้นหากดาราระดับ A ที่เพิ่งถูกเขาแทนที่ไปคนนั้นเกิดเคลื่อนไหวอะไรขึ้นมา ทำให้วันต่อมาจางเย่หล่นกลับไปอยู่ที่ระดับ B เขาก็ได้กลายเป็นตำนานดาราระดับ A ที่อายุสั้นที่สุดกันพอดี
ยิ่งไปกว่านั้นการสัมภาษณ์นี้ก็ได้มาไม่ง่ายดาย!
มีเสียงคัดค้านภายในกันไม่น้อย
หลังทราบข่าวว่าจางเย่เลื่อนชั้นขึ้นมาเป็นระดับ A คนของ CCTV ก็ติดต่อไปที่ช่องสิบสี่ บอกว่าอยากจะถ่ายทอดสดการสัมภาษณ์จางเย่อย่างง่ายๆ ซึ่งโดยทั่วไปแล้ว การที่ดาราเลื่อนชั้นขึ้นเป็นระดับ A นี้นับว่าเป็นเรื่องใหญ่ของวงการบันเทิงชนิดสะเทือนฟ้าสะเทือนดิน สถานี CCTV ผู้เป็นพี่ใหญ่ของบรรดาสถานีโทรทัศน์ย่อมไม่มีทางพลาดทำข่าว ปกติพวกเขาก็จะเรียกสัมภาษณ์ดาราคนนั้นทันทีในวันที่ได้รับตำแหน่ง แต่ในกรณีจางเย่ อันดับของเขาเพิ่งประกาศเมื่อตอนเที่ยง ทั้งยังมีประเด็นเรื่องความสัมพันธ์ของเขากับ CCTV ที่เคยมีปากเสียงกันอีก คนของ CCTV จึงลังเล ต้องสอบถามผู้กำกับสถานี เปิดประชุม หารือกันวุ่นวายจนเกือบบ่าย จึงมีคำสั่งอนุมัติให้สัมภาษณ์จางเย่ได้ นี่เรียกว่าเรื่องดีย่อมมีอุปสรรค เส้นทางกุหลาบย่อมเต็มไปด้วยขวากหนาม
และในตอนนั้นเอง
เบื้องหน้า พวกเพื่อนร่วมงานของเขาก็ปรากฏตัว!
"ผู้กำกับจาง!"
"ผู้กำกับจาง!"
"อาจารย์จาง!"
ฮาฉีฉี เสี่ยวหวัง ถงฟู่ หวงตานตานต่างก็มากันหมด!
จางเย่งุนงง ก่อนยิ้มก่อนว่า "โฮ่ ขนาดเป็นวันหยุดที่สองหลังตรุษจีนพวกนายก็ยังมาทำโอทีกันอีกเหรอ?"
ฮาฉีฉีหัวเราะ "เปล่าค่ะ เพราะรู้ว่าคุณจะมาให้สัมภาษณ์พวกเราถึงได้รีบมาต่างหาก อย่างแรกคือมาแสดงความยินดี อย่างที่สองคือมาให้กำลังใจ"
เสี่ยวหวังยกนิ้วให้พลางกล่าวชื่นชม "ผู้กำกับจาง คุณยอดเยี่ยมมากเลย! ตอนเช้าได้ยินข่าวว่าคุณอยู่ระดับเอแล้ว ฉันช็อกสุดๆ ไปเลย!"
"ผู้กำกับจาง ต้องเลี้ยงข้าวนะ!"
"ใช่ ต้องเลี้ยงข้าว!"
"เลี้ยงข้าว! เลี้ยงข้าว!"
"จางจั่วกับอู่อี้เองก็เพิ่งมาถึงเมื่อกี้นี้เอง!"
จางเย่ยิ้ม "เข้าใจแล้ว งั้นก็อย่าเพิ่งไปไหนกันล่ะ อีกเดี๋ยวพอสัมภาษณ์เสร็จฉันจะพาทุกคนไปกินข้าวเอง!"
……
ด้านนอก
ข่าวกระจายออกไปอย่างรวดเร็ว
"จางเย่จะให้สัมภาษณ์กับซีซีทีวีแล้ว!"
"ตอนกี่โมงน่ะ?"
"ตอนนี้!"
"หา งั้นก็ต้องดูแล้วล่ะ!"
"เอ๋ ไม่ใช่ว่าซีซีทีวีทะเลาะจนแตกหักกับจางเย่ไปแล้วเหรอ?"
"งั้นมีเรื่องใหญ่อะไรถึงต้องเชิญจางเย่ไปล่ะ ตอนนี้เขาเป็นดาราระดับเอ เป็นบุคคลสำคัญในวงการบันเทิง สถานะจะไปเหมือนเมื่อก่อนได้ยังไง ต่อให้ซีซีทีวีไม่ชอบเขา แต่ข่าวใหญ่ขนาดนี้ยังไงก็ต้องรายงานแน่อยู่แล้ว!"
"ถ่ายทอดสดการสัมภาษณ์แค่สิบนาที? ตอนที่ฮั่วตงฟางขึ้นมาเป็นระดับเอน่าจะให้สัมภาษณ์ไปตั้งครึ่งชั่วโมงได้มั้ง! แถมยังทำรายการให้เขาเป็นพิเศษด้วย!"
"แต่ว่านี่น่ะจางเย่นะ!"
"ความนิยมของเขาจะเทียบกับประมุขฮั่วได้เหรอ?"
"ฮ่าๆๆๆ ได้สิบนาทีก็ไม่เลวแล้ว!"
“มาดูกันว่าอาจารย์จางจะใช้โอกาสนี้ทำให้ความนิยมมั่นคงได้ไหม ดาราระดับเอที่เพิ่งถูกแทนที่ไปคนนั้นจี้ตามเขามาติดๆ เลยนะ คะแนนความนิยมห่างกันแค่ไม่กี่หมื่นเอง!"
"อาจารย์จางสู้ๆ!"
"ต้องยืนให้มั่นคงให้ได้นะ!"
คะแนนความนิยมแค่ไม่กี่หมื่น ฟังดูเหมือนเยอะ แต่จริงๆ ในชั้นดาราระดับ A นับว่าน้อยมาก บางครั้งก็ถมได้ด้วยเพลงเพลงเดียว โฆษณาครั้งเดียว การสัมภาษณ์รายการเดียว หรือถึงขั้นโพสต์เดียวบนเวยป๋อ เรียกได้ว่าคะแนนความนิยมของพวกเขาสองคนกัดกันแน่นไม่ปล่อย พรุ่งนี้ใครจะได้เป็นดาราระดับ A ก็ยังไม่แน่นอนจริงๆ!
การสัมภาษณ์ใกล้จะเริ่มแล้ว!
พ่อกับแม่เปิดโทรทัศน์
ญาติๆ และเพื่อนบ้านของจางเย่ต่างเปิดช่อง CCTV
เหยียนเทียนเฟยที่อยู่ที่บ้านเองก็เปิดโทรทัศน์แล้ว
เฉินกวงและฟ่านเหวินลี่กำลังดูอยู่
จางเสียกำลังดูอยู่
ฉือซิ่วฟางกำลังดูอยู่
ต่งซานซานกำลังดูอยู่
เหยาเจี้ยนไฉกำลังดูอยู่
อาจารย์ซูน่าแห่งเป่ยต้าก็กำลังดูอยู่
เจียงหยวน สวีอี้เผิง เฉินเหยี่ยเองก็กำลังดูอยู่
เพื่อนร่วมแสดงเซี่ยงเซิงกำลังดูอยู่
คนในวงการกีฬากำลังดูอยู่
จางหย่วนฉีและผู้จัดการของเธอฟางเว่ยหงกำลังดูอยู่
กระทั่งอู๋เจ๋อชิงก็กำลังดูอยู่
ญาติของจางเย่ เพื่อน เพื่อนร่วมงาน แฟนคลับของเขาและกระทั่งศัตรูของเขา คนที่ชอบเขาและไม่ชอบเขา ผู้คนมากมายเวลานี้ต่างกำลังจับจ้องจอโทรทัศน์ เฝ้ารอจางเย่ ดาราที่เพิ่งเลื่อนชั้นขึ้นมาระดับ A ปรากฏตัวเป็นครั้งแรก พวกเขาอยากจะเห็นว่าเจ้าคนที่กลายมาเป็นระดับ A นี่จะพูดอะไรบ้าง
……
ช่องรายงานข่าวของCCTV
ในห้องส่ง การถ่ายทอดสดเริ่มต้นขึ้นแล้ว
พิธีกรเป็นหญิงวัยสามสิบชื่อว่าจางยา ชื่อฟังดูแปลกประหลาด เธอเป็นหนึ่งในผู้ประกาศข่าวอาวุโสของ CCTV เคยทำรายการข่าวสดอยู่ช่วงหนึ่ง ทั้งยังเป็นพิธีกรไม่กี่คนของ CCTV ที่ไม่เคยมีเรื่องกับจางเย่ ดังนั้นจึงไม่แปลกที่เธอได้เป็นผู้สัมภาษณ์จางเย่ในวันนี้
ในห้องมีโต๊ะยาวหนึ่งตัว
เก้าอี้สองตัว
คนสองคนนั่งเผชิญหน้ากัน
จางยายิ้มให้อย่างเป็นมืออาชีพ "ยินดีอย่างยิ่งนะคะที่วันนี้รายการสัมภาษณ์สดของเราเชิญเพื่อนร่วมงานของฉัน อาจารย์จางเย่ มาเป็นแขกรับเชิญได้"
จางเย่ยิ้ม "สวัสดีครับอาจารย์จางยา"
"จะว่าไปแล้ว พวกเราสองคนเมื่อห้าร้อยปีก่อนอาจจะเป็นญาติกันก็ได้นะคะ" จางยายิ้มน้อยๆ
จางเย่พยักหน้า "เป็นไปได้ครับ เคยได้ยินชื่อเสียงของคุณมานานแล้วเหมือนกัน"
จางยาเอ่ยถาม "เอ๋? อาจารย์จางรู้จักฉันด้วยเหรอคะ?"
จางเย่หัวเราะ "ก็ดูรายการข่าวของคุณทุกวันนั่นแหละครับ ในความเห็นของผม คุณเป็นเหมือนดวงดาวที่อยู่ฟ้าเลยล่ะ!"
จางยาประหลาดใจ "เอ๋ เปล่งประกายขนาดนั้นเลยเหรอคะ?"
"เฮ้อ" จางเย่เสริมต่ออีกประโยค "แบบว่ามีมากไปหนึ่งลดน้อยไปหนึ่งก็ไม่แตกต่างน่ะครับ"
"พรืด!" จางยา พิธีกรรายการข่าวผู้เคร่งขรึมจริงจัง ทุกครั้งที่ออกรายการข่าวล้วนมีสีหน้าเคร่งขรึม หรือประดับเพียงรอยยิ้มมืออาชีพ มีสีหน้าแค่สองอย่างนี้เท่านั้น แต่ในวันนี้ ระหว่างการถ่ายทอดสด จางยากลับถูกคำพูดของจางเย่เย้าหยอกจนหลุดขำ!
ผู้ชมที่อยู่หน้าโทรทัศน์ต่างก็ขบขันไปด้วย!
"ฮ่าๆๆๆๆ!"
"ไอ้หยา จางเย่นี่แน่จริงๆ!"
"ขนาดเป็นรายการถ่ายทอดสด ยังกล้าแบบนี้อีก?"
"เหมือนกับตอนพูดเซี่ยงเซิงเลย!"
"เหลวไหลน่า จางเย่ให้สัมภาษณ์จะไปเหมือนกับคนอื่นได้รึ? ฮ่าๆๆ!"
"ชอบ! โคตรชอบหมอนี่เลย!"
"คนที่กล้าไม่อินังขังขอบอะไรก็มีแต่เขานี่แหละ!"
แม้แต่แม่ก็หมดคำพูด "ไอ้เด็กคนนี้ ทำไมถึงได้กล้าพูดแบบนี้นะ!"
บนจอโทรทัศน์
จางยาหัวเราะอยู่นานก่อนแสดงสีหน้าจนใจ "ปากของอาจารย์จางนี่นะคะ ฉันเพิ่งได้รู้จักจริงๆ ก็วันนี้เอง"
"ล้อเล่นแล้ว ล้อเล่นแล้ว" จางเย่หัวเราะฮ่าๆ
ในความเป็นจริง แม้อยู่ใน CCTV กันมายาวนาน แต่จางยากับจางเย่ก็เพิ่งจะได้พบหน้ากันอย่างเป็นทางการเป็นครั้งแรก ที่เธอพูดเมื่อครู่ไม่ใช่คำพูดตามมารยาท ก่อนนี้เธอเคยสัมภาษณ์ดารามานับไม่ถ้วน ออกรายการข่าวนับครั้งไม่ไหว แม้แต่การสัมภาษณ์ดาราหลังเลื่อนขึ้นระดับ A เธอก็เคยทำมาแล้วสองครั้ง คนที่ฝ่าฟันมาจนเป็นดาราระดับ A พอออกรายการสัมภาษณ์สดของ CCTV ล้วนแสดงออกอย่างจริงจังเป็นทางการ ทั้งสุภาพทั้งเกรงใจ เอาแต่ขอบคุณแฟนคลับขอบคุณครอบครัว ไม่เหมือนจางเย่ที่มาถึงก็เย้าแหย่พิธีกร จางยาเพิ่งเคยพบดาราอย่างเขาเป็นครั้งแรกจริงๆ ขนาดเริ่มรายการได้ครู่เดียวก็เป็นเช่นนี้แล้ว ในใจเธอได้แต่ยิ้มเจื่อน
นี่ก็คือจางเย่ ดาราผู้ไม่เหมือนใคร!


[Go To Next Chapter]( ./5.md)