##บทที่ 1005 : โจ๊กเกอร์ ปะทะ ดอกไม้ต้องฝน!
ช่วงบ่าย
ใกล้ถึงเวลาอัดรายการแล้ว
ที่ด้านหลังเวที เหล่าผู้เข้าแข่งขันเริ่มจับฉลากกันว่าใครจะได้ขึ้นเวทีเป็นลำดับแรก ครั้งนี้มีคนใหม่มาเพิ่มอีกสอง ใครชื่อแซ่อะไร แข็งแกร่งเพียงไหน ไม่มีทางรู้ได้ นักร้องทุกคนต่างให้ความสำคัญกับการจับฉลากครั้งนี้ เพราะคู่ต่อสู้จะเป็นใคร จะขึ้นแสดงลำดับที่เท่าไร ล้วนมีผลกับการแข่งของพวกเขา และอาจเป็นตัวตัดสินได้ว่าใครจะต้องจากไป หรือได้ยืนหยัดบนเวทีต่อ
ที่ห้องรับรองของหน้ากากโจ๊กเกอร์
ประตูเปิดออก
หานฉีเข้ามาพร้อมกับทีมกำกับการแสดง
“อาจารย์ ถึงตาคุณแล้วค่ะ” หานฉีกล่าวอย่างกังวล เธอหวังว่าโจ๊กเกอร์จะโชคดีในการจับฉลาก จะให้ดีที่สุดต้องได้เบอร์หก คือได้ขึ้นแสดงเป็นคนสุดท้าย
โจ๊กเกอร์ยื่นมือล้วงลงไปในกล่อง
ตากล้องจับภาพ
ขณะเดียวกัน จอมอนิเตอร์ในห้องรับรองของผู้เข้าแข่งขันคนอื่นก็ฉายภาพของโจ๊กเกอร์ในช่วงเวลานี้ไปพร้อมกัน
ทานตะวันใต้ดวงดาวจับได้เบอร์สาม
ดอกไม้ต้องฝนได้เบอร์หนึ่ง
หน้ากาก ‘เทพสงคราม’ ที่มาใหม่จับได้เบอร์สี่
เมื่อผลการจับฉลากออกมาดังนี้ คู่ต่อสู้ของทานตะวันก็ได้ถูกกำหนดแล้ว นั่นก็คือหน้ากากเทพสงคราม เมื่อครู่ตอนที่กล้องจับภาพในห้องของเทพสงคราม นักร้องทุกคนได้เห็นภาพเทพสงครามทรุดฮวบ เสียงของเขาเป็นเสียงผู้ชาย แรกๆ น้ำเสียงเขาก็ยังร่าเริงดี แต่พอเห็นผลการจับฉลาก ก็เปลี่ยนคร่ำครวญไม่นะ ไม่ ไม่ อยู่บนพื้น นั่นเพราะคนที่ได้ดูเดอะแมสก์ซิงเกอร์ตอนแรก ย่อมทราบถึงความแข็งแกร่งของหน้ากากทานตะวัน ทั้งทานตะวันและดอกไม้ต้องฝน ล้วนเป็นคนที่ไม่มีใครอยากสู้ด้วย!
ตอนนี้ถึงตาโจ๊กเกอร์แล้ว คนทั้งหมดจ้องหน้าจอไม่วางตา
โจ๊กเกอร์ค่อยๆ ดึงมือออกจากกล่อง หยิบลูกบอลเล็กออกมาลูกหนึ่ง จากนั้นก็หมุนเลขที่ติดลูกบอลนั้นให้กล้อง
หมายเลขสอง!
เขาจับได้เบอร์สอง!
จะต้องขึ้นเวทีในลำดับที่สอง และคู่ต่อสู้คือ—ดอกไม้ต้องฝน!
หานฉีคร่ำครวญ ไม่นะ! ไม่! ไม่!
ขึ้นเวทีคิวต้นๆ แถมคู่ต่อสู้ยังเป็นดอกไม้ต้องฝนคนนั้นอีก นี่มันฉลากยอดแย่ชัดๆ!
ในห้องพักของหน้ากากที่มาใหม่อีกคน เขายังไม่ได้จับฉลาก แต่พอเห็นโจ๊กเกอร์จับไปเจอดอกไม้ต้องฝนแล้ว เขาก็ถอนหายใจอย่างโล่งอก ถ้าอย่างนั้นคู่ต่อสู้ของเขาก็ต้องเป็นหน้ากากไม้ใกล้ฝั่งแน่นอน ขณะนี้ดอกไม้ต้องฝนคือนักร้องที่ได้รับการโหวตสูงสุดจากโพลต่างๆ บนอินเทอร์เน็ต ผลโหวตหลายแสนชี้ว่าเธอจะต้องเป็นผู้คว้าแชมป์ประจำสัปดาห์ที่สองอย่างแน่นอน ตามมาด้วยอันดับสองคือทานตะวันที่ได้มาหนึ่งแสนหนึ่งหมื่นโหวต นี่เป็นเหตุผลว่าทำไมถึงไม่มีใครอยากชนกับสองคนนี้ เพราะพวกเขามีชื่อเสียงโดดเด่น ต่อให้แสดงได้ไม่เต็มที่หรือมีข้อผิดพลาด เหล่าผู้ชมที่ตั้งธงในใจไว้แล้วก็อาจจะยังคงโหวตให้อยู่นั่นเอง การแข่งขันมักประกาศถึงความยุติธรรมและเที่ยงตรงในการแข่ง แต่ไหนเลยจะยุติธรรมอย่างแท้จริงได้?
ประตูปิดลง
ทีมกำกับการแสดงออกไปแล้ว
หานฉีร้อนรน “จะทำยังไงกันดีล่ะคะทีนี้?”
โจ๊กเกอร์กลับไม่พูดอะไร ดอกไม้ต้องฝนเป็นคู่ต่อสู้ที่น่ากลัวโดยแท้ บอกตามตรง เพลงแรกของเขาในวันนี้ที่ไม่อยากเจอที่สุดก็คือดอกไม้ต้องฝน แต่ก็กลับต้องชนเข้าจนได้
ทางห้องส่งประกาศ เริ่มนับถอยหลังอัดรายการแล้ว
หานฉีรู้สึกสิ้นหวัง
ดอกไม้ต้องฝนตอนนี้เครดิตดีมาก ในขณะที่โจ๊กเกอร์ถูกคนนับไม่ถ้วนกังขา!
ชนะไม่ไหว!
นี่มันไม่มีทางชนะได้เลย!
ทางด้านนักดนตรีและทีมรายการ เมื่อรู้ผลการจับคู่ ต่างก็รู้สึกเสียดายแทนโจ๊กเกอร์ที่หมดหวังจะรักษาตำแหน่งแชมป์เอาไว้ได้ พวกเขาคิดว่าสิ่งที่โจ๊กเกอร์ต้องคิดหนักในตอนนี้ ก็คือทำอย่างไรจึงไม่ให้ถูกคัดออก
……
ที่นั่งในห้องส่งเต็มแน่นไร้ที่ว่าง
ผู้ชมทุกคนมองบนเวทีอย่างตื่นเต้น เริ่มอัดรายการแล้ว!
ต่งซานซานขึ้นเวทีมา หลังจากร่ายโฆษณาจบ เธอก็ยิ้มพลางมองตำแหน่งที่นั่งของคณะแขกรับเชิญซึ่งมีหน้าที่เดาและแสดงความคิดเห็น “แขกรับเชิญผู้มีเกียรติคะ หลังจากศึกแรกที่ผ่านไป พอจะเดากันออกไหมคะว่านักร้องเป็นใครกันบ้าง?”
จางเสียพูดกลั้วหัวเราะ “เดาไม่ออกเลยสักคน”
เอมี่หัวเราะคิก “ขนาดตอนราชาประหลาดถอดหน้ากาก ฉันยังไม่อยากเชื่อเลยว่าเป็นเขาจริงๆ หน้ากากก็ใส่ ชุดก็ห่อจนมิด ใครจะเดาออกล่ะคะ แต่เสียงของไม้ใกล้ฝั่งฉันรู้สึกคุ้นหูอยู่บ้าง ขอดูต่ออีกสักหน่อยเถอะ”
หน้ากากไม้ใกล้ฝั่งที่กำลังดูจอมอนิเตอร์อยู่ในห้องพักหลังเวที พอได้ยินเอมี่ก็หัวเราะเบาๆ
แย่ล่ะ
เอมี่จำฉันได้จริงๆ เหรอเนี่ย?
ฉันตั้งใจเปลี่ยนโทนเสียงแล้วแท้ๆ
เฉินกวงหัวเราะหึหึ “ลองฟังวันนี้อีกทีเถอะ”
ต่งซานซานถาม “อาจารย์ทุกท่านมีผู้เข้าแข่งขันในใจหรือเปล่าคะ?”
หวังจุยซูยิ้มน้อยๆ “ของฉันก็ยังคงเป็นดอกไม้ต้องฝนอยู่”
เฉินอี้ตง “ผมว่าทานตะวัน แชมป์วันนี้ เขาน่าจะมีลุ้นเยอะ”
เฉินกวงเองก็พูด “ถ้าพูดถึงเรื่องทักษะการร้อง ทานตะวันกับดอกไม้ต้องฝนมีโอกาสคว้าแชมป์ค่อนข้างมากจริงๆ แต่ว่าเรื่องการแข่งขันน่ะ ผลลัพธ์ยากจะคาดเดานะ”
จางเสียพยักหน้า “ดอกไม้ต้องฝนยอดเยี่ยมมาก ฉันว่าฉันต้องรู้จักเธอแน่”
เหยาเจี้ยนไฉหันไปแหย่เฉินกวง “เหล่าเฉิน ไม่ใช่ว่าเป็นเมียนายหรอกนะ?”
เฉินกวงตากระตุก รีบหัวเราะกลบเกลื่อน “ผมยังเชื่อว่าดอกไม้ต้องฝนคือเจ๊จางมากกว่า”
เอมี่หัวเราะ “ก็เป็นไปได้นะคะ!”
ทุกคนต่างเดาไปต่างๆ นานา ความจริงแล้วหลายคนก็ไม่กล้านึกไปถึงสุดยอดซูเปอร์สตาร์แห่งวงการเพลงเหล่านั้นจริงๆ พวกเขายังคงสับสนและไร้เงื่อนงำตามเดิม
หลังจากที่กระตุ้นบรรยากาศในห้องส่งเบาๆ เสร็จ การแข่งขันก็ใกล้จะเริ่ม
บรรดาผู้ชมเองก็ยิ่งคาดหวังขึ้นทุกที
“รีบหน่อยสิ!”
“ดอกไม้ต้องฝน! ดอกไม้ต้องฝน!”
“ไม่รู้ว่าวันนี้หน้ากากทานตะวันจะร้องเพลงอะไรนะ ชอบเขามากเลย!”
“เอ๋ ทำไมวันนี้ไม่มีแขกรับเชิญพูดถึงโจ๊กเกอร์เลยล่ะ?”
“ทางทีมรายการคงจะสั่งไว้ล่ะมั้ง”
“อืม ตอนนี้มีกระแสกังขาเยอะเกินไป ก็ประเด็นที่โจ๊กเกอร์ได้แชมป์สัปดาห์ที่แล้วนั่นแหละ ทำไมขึ้นเวทีทั้งที่ป่วยแล้วยังร้องเพลงได้อย่างนี้ก็ไม่มีคนกล้าพูด พวกแขกรับเชิญก็อาจจะไม่รู้เรื่องเหมือนกัน สัปดาห์ก่อนพวกเขาก็ถูกเพลงของโจ๊กเกอร์จูงใจ ส่วนใหญ่เพราะว่าเห็นใจ แล้วก็เพราะเนื้อเพลงกินใจ ย่าจางเสียกับเฉินกวงเองก็พูดไม่ใช่เหรอว่าถ้าเทียบเรื่องทักษะการร้องจริงๆ ละก็ ไม่รู้หน้ากากใหม่สองคนที่เพิ่มเข้ามาวันนี้จะเป็นยังไง แต่คนอื่นที่เหลือ ไม่มีใครสูสีดอกไม้ต้องฝนกับทานตะวันได้แน่”
“โจ๊กเกอร์นี่ฉวยโอกาสจริงๆ”
“แชมป์สัปดาห์แรกที่จริงแล้วควรจะเป็นทานตะวันต่างหาก”
“ไม่เอาน่า เป็นไม้ใกล้ฝั่งต่างหาก”
“เหอะๆ”
“คอยดูสัปดาห์นี้เถอะ!”
“อ๊ะ เริ่มแล้ว!”
บรรดาผู้ชมพากันถกเถียงไม่หยุด พวกเขาต่างก็มีนักร้องที่ตนชื่นชอบและเชียร์อยู่ในใจ แต่ชื่อของโจ๊กเกอร์กลับถูกเอ่ยถึงน้อยลงทุกที
เสียงของต่งซานซานดังก้องห้องส่ง “ขอเชิญพวกเราพบกับหน้ากากนักร้องคนแรกของเราในวันนี้—-หน้ากากดอกไม้ต้องฝน!”
เสียงปรบมือดังสนั่นทันที!
“วู้ว!”
“คนแรกล่ะ!”
“ดอกไม้ต้องฝนผมรักคุณ!”
“ดีจังเลย คนแรกก็เป็นดอกไม้ต้องฝนของฉันแล้ว!”
คนมากมายร่ำร้องตะโกน บรรยากาศเต็มไปด้วยความคึกคัก!
ในสัปดาห์แรก ทุกคนสวมหน้ากากและยังไม่ได้ร้องเพลง ผู้ชมจึงไม่รู้ว่าแต่ละคนมีความสามารถอย่างไร เมื่อนักร้องขึ้นเวทีจึงมีเสียงปรบมือในระดับธรรมดา แต่ในครั้งนี้ต่างออกไป ทุกคนเคยดูรายการแล้ว กระทั่งบางคนก็เพิ่งได้มาดูชัดๆ ที่ห้องส่งเป็นครั้งแรก บรรยากาศย่อมไม่เหมือนกัน
ภายใต้สายตาที่จับจ้อง หน้ากากดอกไม้ต้องฝนขึ้นเวทีมาแล้ว
เสียงปรบมือปานสายฟ้าคำรามดังขึ้นอีกครั้ง!
“สู้ๆ!”
“สู้เขานะ!”
“คุณสิถึงจะเป็นแชมป์!”
จากตรงนี้ก็เดาได้แล้วว่า ความนิยมของดอกไม้ต้องฝนเป็นอย่างไร!
แม้แต่ทีมรายการและนักร้องบางคนที่อยู่หลังเวทีก็ยิ้มขื่น รอบก่อนร้องไปแค่สองเพลงก็เป็นที่นิยมขนาดนี้แล้ว?
แบบนี้จะไปสู้ได้ยังไง!
เอามงกุฎแชมป์ไปเลยไป!
แต่พวกเขาเองก็ยอมรับว่า ดอกไม้ต้องฝนแข็งแกร่งมากจริงๆ คิดมาถึงตรงนี้ หน้ากากนักร้องหลายคนที่อยู่หลังเวทีก็พลันรู้สึกสงสารโจ๊กเกอร์ขึ้นมา วันนี้เขาจับฉลากได้ซวยที่สุดจริงๆ!
แสงไฟสลัวลง
เสียงไวโอลินลอยแผ่วขึ้นมา
ผู้ชมเงียบลงทันควัน บางคนถึงขนาดหลับตาลง เงี่ยหูฟังอย่างตั้งใจ
ดอกไม้ต้องฝนยกไมโครโฟนขึ้น เปล่งเสียงแผ่วเบา
เสียงหลบอันนุ่มนวลลอยล่องในอากาศ!
ยังคงเป็นวิธีร้องที่เป็นเอกลักษณ์ของเธอบนเวทีนี้ และยังคงทำให้ผู้ชมสั่นสะท้านได้เช่นเคย!
“คำลวง พูดเอ่ยไปร้อยรอบ”
“หอบคืนมา เพียงสัญญาจอมปลอม”
“หน้ากาก สวมไว้ชั่วชีวัน”
“เหตุใดกัน จึงเปลี่ยนหน้าฉันไม่ได้”
เมื่อทุกคนฟังก็รู้ทันที!
นี่คือเพลง ‘ใบหน้า’
เป็นบทเพลงช้า และบาดลึกเข้าไปในใจ!
เอมี่ยิ้มขมขื่น “เพราะจริงๆ ร้องดีกว่าฉันอีก!”
จางเสียหันมองเธอ “ตัวเธอก็ไม่ใช่นักร้องสายเพลงขยี้อารมณ์สักหน่อยไม่ใช่รึ”
เอมี่ยอมรับ “เทคนิคการร้องแบบนี้ ในวงการดนตรีไม่มีใครแล้วล่ะ เสียงหลบนี่เปลี่ยนจากเสียงจริงไปเยอะมากเลย ฉันมั่นใจร้อยเปอร์เซ็นต์ว่าหน้ากากดอกไม้ต้องฝนจะต้องเป็นนักร้องอาชีพแน่ แถมยังเป็นระดับตัวแม่ด้วย!”
หวังจุยซูเห็นด้วย “ถูกต้อง และฉันก็รู้สึกว่า คนคนนี้อาจจะเป็นตัวแม่ในวงการดนตรีที่พวกเราไม่กล้านึกถึง เพียงแต่เธอไม่เผยเสียงจริงออกมา ก็เลยไม่รู้ว่าเป็นใคร!”
เหยาเจี้ยนไฉเองก็ฟังอย่างเพลิดเพลิน “ใครที่ได้สู้กับเธอ คนนั้นโชคร้ายจริงๆ”
เฉินอี้ตงกล่าว “ขอแค่ดอกไม้ต้องฝนไม่ทำพลาด คนอื่นก็ยากจะชนะเธอ เสียงหลบนี้ร้ายกาจมากจริงๆ ในวงการดนตรีคงไม่มีใครใช้เสียงหลบได้ดีเท่าเธออีกแล้ว!”
เสียงหน้ากากดอกไม้ต้องฝนดังกังวาน
“อัปลักษณ์”
“ลวงหลอก”
“นั่นก็คือ…”
“ก็คือใบหน้า...ของฉัน”
การแสดงสิ้นสุดลง
หน้ากากดอกไม้ต้องฝนลดไมโครโฟนลง โค้งตัวน้อยๆ ขอบคุณ
เสียงปรบมือพลันดังกึกก้อง!
แม้แต่เหล่านักร้องที่อยู่ด้านหลังเวทีก็ต่างปรบมือให้เธอ!
ผู้ชมตะโกนชื่นชมมาจากทุกทิศทาง!
“เพราะมากเลย!”
“เพลงนี้เมื่อก่อนฉันไม่ชอบเลย แต่พอดอกไม้ต้องฝนเอามาร้องทำไมมันเพราะขนาดนี้นะ!”
“นี่แหละเสน่ห์ของนักร้อง!”
“ชนะแน่!”
“นั่นสิ ไม่ต้องฟังคนถัดไปแล้วล่ะ!”
“ใช่ ใครมาก็ช่าง ไม่มีประโยชน์แล้ว!”
“ดอกไม้ต้องฝน!”
“ดอกไม้ต้องฝน!”
วันนี้การแสดงของดอกไม้ต้องฝนยังคงมั่นคงเช่นเคย ไม่มีข้อผิดพลาด ไม่มีเสียงแปร่งปร่า แม้จะไม่ยอดเยี่ยมเท่ากับเพลงแรกในสัปดาห์ที่แล้ว ซึ่งอาจเพราะเพลงที่เลือก และรูปแบบของทำนองเพลง แต่วันนี้เธอก็ยังทำได้ดีเช่นเคย เป็นบทเพลงที่ไพเราะดังเดิม! และที่สำคัญที่สุดก็คือ เพลงนี้เธอร้องด้วยเสียงหลบทั้งเพลง เล่นเสียงดัดทั้งหมด จุดนี้ยิ่งเป็นการเพิ่มเสน่ห์ให้กับบทเพลง ไม่มีใครกล้าทำมาก่อน เพราะการร้องเสียงหลบนั้นยากเย็นมาก มีนักร้องเพียงไม่กี่คนที่จะมีพรสวรรค์ทำได้ และมีไม่กี่คนที่กล้าทำ! ด้วยเหตุนี้ บทเพลง ‘ใบหน้า’ ของหน้ากากดอกไม้ต้องฝนจึงกระแทกใจทุกคนทั้งห้องส่งอีกครั้ง
ทั้งผู้ชม?
แขกรับเชิญ?
นักร้องที่อยู่หลังเวที?
หรือกระทั่งทีมรายการ?
ไม่มีใครคิดว่าเธอจะพ่ายแพ้ได้!


[Go To Next Chapter]( ./106.md)