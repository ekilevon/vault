##บทที่ 982 : พลขับวัยห้าสิบอย่างฉันหน้ายิ้มแฉ่ง!
เวที ‘The Mask Singer’
สถานที่ถ่ายทำยังไม่เสร็จสมบูรณ์ แต่ก็เพียงพอต่อการทดสอบเสียงแล้ว
บริเวณด้านล่างเวที มีหลายคนนั่งอยู่ ทั้งผู้บริหารสถานี หัวหน้าสถานี และยังมีหูเฟยกับคนในทีมรายการส่วนใหญ่ด้วย พวกเขาเห็นการซ้อมของหน้ากากนักร้องไปแล้วห้าคน ต่อไปคือคนที่หก พวกเขาจะต้องวิเคราะห์ภาพรวมในแต่ละด้านของการแสดงทั้งหมด แล้วค่อยตัดสินใจว่าจะเรียงลำดับให้ใครขึ้นเวทีเป็นคนแรก หรือใครอยู่เป็นลำดับถัดไป เรื่องเหล่านี้ยังไม่ได้กำหนดชัด จึงเป็นสิ่งสำคัญที่ต้องทำในวันนี้ พวกเขาจะต้องทำความเข้าใจถึงพลังและจุดเด่นของผู้เข้าแข่งขันแต่ละคนให้ดี จึงจะสามารถกำหนดลำดับผู้เข้าแข่งขันได้
หูเฟยก้มหน้าเขียนกระดาษ
ผู้เข้าแข่งขันคนที่หนึ่ง : สิ่งที่ควรต้องมี...การระเบิดพลังเสียงสูง
ผู้เข้าแข่งขันคนที่สอง : สิ่งที่ควรต้องมี...ชื่อเสียงยิ่งใหญ่
“ร้ายกาจจริงๆ!”
“เห็นด้วย ผู้เข้าแข่งขันพวกนี้สุดยอดมาก!”
“ฉันขนลุกไปหมดเลย!”
“นี่ขนาดยังไม่เคยซ้อมมาก่อนนะ ถ้าถึงวันอัดรายการ จะขนาดไหนกันเนี่ย?”
“รายการเราต้องดังเป็นพลุแตกแน่!”
“คนต่อไปใครน่ะ? มาหรือยัง?”
“มาแล้ว”
“ต่อไปคือ ‘โจ๊กเกอร์’ ”
“โจ๊กเกอร์นี่ใครกัน?”
“ก็กรรมกรแรงงานคนนั้นไง!”
พอได้ยินคำนี้ คนในทีมรายการต่างหลุดขำ!
“พรืด!”
“เป็นเขานี่เอง!”
“ทำไมเขาตั้งชื่อนี้ล่ะ?”
“ฉันล่ะแปลกใจกับเขาจริงๆ!”
“ฉันก็เหมือนกัน ในที่สุดก็จะได้เจอตัวจริงสักที!”
“ทุกคนช่วยกันดูนะ ดูสิว่าจะจำเขาได้ไหม! จะเป็นปืนใหญ่คนไหนในวงการกันแน่นะ?”
ที่ผ่านมาเพลง ‘ข้ามอบน้ำมันดิบแด่มาตุภูมิ’ นั้นถูกกล่าวขานไปทั่วสถานี BTV แล้ว คนของทีมรายการได้ยินทีไรก็ต้องขำ แม้แต่เหล่าผู้บริหารสถานี พอได้ฟังก็ล้วนพูดไม่ออก
เวลานี้เอง บรรดาผู้บริหารสถานีเริ่มพูดคุยกัน
รองหัวหน้าสถานีถาม “นี่ก็คือคนที่บอกว่าตัวเองเป็นกรรมกรคนนั้นหรือ?”
หูเฟยยิ้ม “ครับ เขานั่นแหละ”
ผู้บริหารอีกคนหนึ่งกล่าว “ร้องเพลงดีจริงๆ แต่ว่าเพลงมันออกจะ…”
ต่งซานซานซึ่งนั่งอยู่บนเวทียิ้มบางพลางกล่าว “คลิปวันนั้นแค่ลองเสียงค่ะ เขาเพียงหยอกพวกเราทุกคนเล่น วันนี้เขาต้องร้องเพลงดีๆ แน่นอนค่ะ”
ผู้บริหารพยักหน้า “อืม จัดว่าน่าคาดหวัง”
ทันใดนั้น ทุกคนพลันจับจ้องไปยังประตูข้างเวที
บานประตูเปิดออก หน้ากากสีขาวอันหนึ่งปรากฏแก่สายตาทุกคน!
มาแล้ว!
โจ๊กเกอร์มาแล้ว!
บางคนจ้องไม่กะพริบตา พยายามเดาจากรูปร่าง แต่กลับไร้เงื่อนงำ นี่คือใครกันแน่? ดูจากรูปร่างแล้วเข้าข่ายดาราตั้งหลายคน!
หานฉีเห็นว่ามีผู้บริหารอยู่กันหลายคนก็รู้สึกประหม่า “อาจารย์โจ๊กเกอร์มาแล้วค่ะ”
แต่โจ๊กเกอร์กลับไม่มีท่าทีกังวลเลยสักนิด เขาก้าวขึ้นเวทีอย่างองอาจ ยืนมองทุกคนที่อยู่ด้านล่างเวที พยักหน้าให้เป็นการทักทายและไม่พูดอะไร
ผู้บริหารสถานี หูเฟย ต่งซานซานและทุกคนมองอย่างวิเคราะห์
ช่างก้าวได้มั่นคงนัก!
ช่างยืนตระหง่านอย่างมั่นใจเหลือเกิน!
ความรู้สึกแรกของพวกเขาคือ : นี่ไม่ใช่หน้าใหม่อย่างแน่นอน!
ต่งซานซานเป็นพิธีกรทำหน้าที่ดำเนินรายการ เธอจึงยกไมโครโฟนขึ้นกล่าวกลั้วยิ้ม “สวัสดีค่ะอาจารย์ แค่ความมั่นใจของคุณเพียงอย่างเดียวพวกเราตรงนี้ก็คงยังเดากันไม่ออก ขอคำใบ้อีกสักนิด ไม่ต้องบอกชื่อ แต่รบกวนช่วยแนะนำตัวสั้นๆ สักหน่อยได้ไหมคะ?”
เห็นเพื่อนร่วมรุ่นตัวเองพูดคุยกับตนอย่างใกล้ชิดแต่กลับจำเขาไม่ได้ รู้สึกดีเป็นบ้า
จางเย่แอบยิ้มในใจ แล้วจงใจดัดเสียงพูด “ผมคือ โจ๊กเกอร์”
กับต่งซานซาน เขายิ่งต้องระวังเป็นพิเศษ เพราะอย่างไรก็เป็นเพื่อนกันมาหลายปี ย่อมคุ้นเคยกันเป็นอย่างดียิ่ง การมีพิรุธแม้เพียงเล็กน้อย ก็อาจทำให้ต่งซานซานจำเขาได้ แต่อย่างไรก็ตามจางเย่ก็ค่อนข้างมั่นใจในทักษะการแสดงของตน เขาเคยสุ่มลอตเตอรี่ได้หนังสือทักษะการแสดงมาไม่น้อยนะ!
ต่งซานซาน “จบแล้วหรือคะ?”
หูเฟย “คุณอายุเท่าไรครับ?”
จางเย่ตอบหน้าตาเฉย “ห้าสิบ”
หูเฟยรัวต่อทันที “อาชีพกรรมกรหรือครับ?”
จางเย่ “เอ ทำไมรู้?”
ต้าเฟยสำลัก “อาจารย์ อย่าล้อพวกเราเล่นสิ”
จางเย่ “ผมเป็นกรรมกรตัวจริง”
ทีมรายการพากันกลอกตา!
แถ!
ยังจะแถต่ออีก!
ผู้บริหารสถานีคนหนึ่งยิ้มฝืด “ในเมื่อคนเขาไม่อยากบอก ก็ช่างเถอะ”
หัวหน้าคนหนึ่งมองแล้วเอ่ย “ต้องเป็นดาราใหญ่สักคนแน่ ไม่งั้นคงไม่ระวังตัวขนาดนี้หรอก ขนาดอายุยังไม่ยอมบอกเลย”
รองหัวหน้าสถานีพยักหน้า “มีเหตุผล”
ต่งซานซานชำเลืองมองเขา “ถ้าอย่างนั้นก็เริ่มกันเลยดีไหมคะ?”
มือคีย์บอร์ดของวงดนตรีถาม “อาจารย์โจ๊กเกอร์ครับ คุณเตรียมเพลงอะไรมาหรือ? ขอเราปรับคีย์หน่อย”
จางเย่หันไปทางเขา “คีย์ต้นฉบับ”
“ต้นฉบับหรือครับ?” มือคีย์บอร์ดผู้นั้นผงะเล็กน้อย แล้วผงกศีรษะ “ก็ได้ครับ”
มือกลองกล่าว “งั้นคุณร้อง พวกเราเล่นตาม”
จางเย่ “ได้เหรอ?”
มือกลองหัวเราะเบาๆ “ไม่มีปัญหาแน่นอนครับ ทุกคนเป็นมืออาชีพทั้งนั้น”
เมื่อสักครู่ที่ผ่านมาก็มีหน้ากากร้องร้องสองคนเรียบเรียงเพลงที่ตัวเองจะร้องขึ้นมาใหม่ ทั้งปรับเป็นคีย์สูงและดึงจังหวะให้ช้าลงจนไม่เหมือนต้นฉบับเลยสักนิด วงกงล้อมหัศจรรย์อย่างพวกเขาก็เล่นประสานได้อย่างยอดเยี่ยม พวกเขาเป็นถึงวงดนตรีชื่อก้องแห่งวงการ เรื่องแค่นี้จะทำไม่ได้หรือ? ก็แค่บรรเลงคลอไปเท่านั้น จะสักแค่ไหนกันเชียว?
มือกีตาร์กล่าว “อาจารย์ เริ่มเลยเถอะครับ”
คนที่อยู่ด้านล่างเวทีก็ต่างตั้งใจ!
หูเฟยเงี่ยหูรอฟัง
ต่งซานซานจ้องตาไม่กะพริบ
หานฉีเองก็จ้องไปบนเวที พยายามมองหาจุดสังเกต
กรรมกรแรงงานเรอะ?
แค่เริ่มแรกคุณก็หลอกแล้ว!
ครั้งนี้ ดูสิว่าคุณยังจะหลอกลวงอะไรต่อไปอีก!
จะร้องเพลงรัก? หรือจะร้องเพลงร็อก? ขอแค่นายร้อง ก็จะเผยเบาะแสออกมา แบบนี้พวกเราก็จะมีโอกาสเดาออกแน่นอน!
หลายคนคิดเช่นเดียวกับหานฉี ต่างอยากทายตัวจริงของคนผู้นี้ให้จงได้ ไม่มีทางที่จะไม่มีใครไม่รู้ตัวตนของคนคนนี้หรอกจริงไหม?
แต่ทว่าเมื่อโจ๊กเกอร์เริ่มเปล่งเสียงร้องออกมา ทุกคนก็ได้รู้ซึ้งว่า พวกเขาคิดตื้นเกินไป! ทุกคนได้รู้ซึ้งว่า พวกเขาเจอเข้ากับปืนใหญ่เบอร์แรงเข้าแล้ว!
จางเย่ยกไมโครโฟนขึ้น เปล่งเสียงร้องอย่างฮึกเหิม
“เหล่ากรรมกรเราแข็งแรง!”
“เหล่ากรรมกรเรากล้าแกร่ง!”
“ทุกวันขยันทำงานแข็งขัน!”
“สร้างตึกใหญ่โตโอฬาร!”
“ซ่อมถนนขนถ่านหินลำเลียงไป!”
“ปรับแก้ไขจนชาติมั่นเช่นวันนี้!”
ผู้บริหาร BTV หงายตึงไปสองคน!
ทีมรายการทั้งทีมเป็นลมกันทั้งแถบ!
“เร่งเครื่องจักรพลัน——คำรามลั่น!”
“เงื้อค้อนเหล็กฟาดฟัน——ดังแก๊ง แก๊ง!
“สร้างเสียมจอบคันไถ——ของโคตรดี!
“สร้างอาวุธปืนไฟ——ส่งแนวหน้า!
“ฮ่า ไฮ่ ฮ่า ไฮ่!”
“หน้าเราแดงดั่งโคมไฟ!”
“เหงื่อรินไหลท่วมโทรมกาย!”
“เพื่ออะไร! เพื่อปลดแอก!”
“เพื่ออะไร! เพื่อเสรี!”
เหล่านักดนตรีวงกงล้อมหัศจรรย์ต่างมีคำว่าอึ้งเขียนอยู่บนหน้า ตั้งแต่ต้นยันจบเพลง พวกเขาไม่ได้แตะโน้ตเลยแม้แต่ตัวเดียว ได้แต่มองหน้ากากนักร้องบนเวทีอย่างตะลึงค้าง ภายในใจสบถหามารดาเป็นหมื่นครั้ง!
ให้เล่นคลอไป?
เล่นคลอไปกับน้องสาวนายสิ!
นี่มันเพลงเชี่ยอะไรวะ! แล้วมันเล่นยังไงละโว้ย!
แต่ในขณะเดียวกัน ขณะฟังเสียงร้องเพลงของหน้ากากโจ๊กเกอร์ พวกเขาก็ต้องยอมรับในใจอย่างไร้ทางเลือก — แม่งร้องดีเป็นบ้า!
ดนตรีจบลง
ก็ได้ ความจริงไม่มีเสียงดนตรีเลยสักแอะ จางเย่ร้องปากเปล่าตั้งแต่ต้นจนจบเพลง พวกคนในวงกงล้อมหัศจรรย์นี่คุยโม้อวดเก่งอยู่ตั้งนาน สุดท้ายก็ไม่เล่นเลยสักตัวโน้ต
จางเย่ร้องเพลงจบแล้ว
คนข้างล่างเวทีพากันยิ้มฝืน
เพลงกรรมกรอีกแล้ว?
เมื่อวานก็กรรมกรแรงงานขุดเจาะน้ำมันดิบ!
ส่วนวันนี้? คนงานรางรถไฟ? แรงงานเหมืองแร่?
ลูกพี่เอ็งช่างกล้าเหลือเกิน!
ช่วยร้องเพลงดีๆ ไม่ได้รึไงฟะ! แบบนี้จะให้เดายังไงละโว้ย!
หูเฟยกระแอม มองโจ๊กเกอร์แล้วพูด “อาจารย์ท่านนี้ ร้องเพราะมากทีเดียว ช่างเชี่ยวชาญยิ่งนัก พวกเราได้รับทราบถึงความเก่งกาจและจริงจังของคุณแล้ว แต่แบบว่า เอ่อ ช่วยกรุณาเปลี่ยนเพลงสักหน่อยได้หรือไม่? ขอเพลงที่เกี่ยวกับอาชีพของคุณจริงๆ หน่อยได้หรือเปล่า? คุณเป็นนักร้องมืออาชีพใช่ไหมครับ? หรือว่าเป็นนักแสดง? ถ้ายังไงพวกเราขออีกสักเพลงจะได้หรือเปล่า?”
จางเย่พยักหน้า “ได้”
หูเฟย “ขอบคุณครับ”
ทุกคนมีสีหน้าตั้งตาคอยอีกครั้ง ในที่สุดก็จะร้องจริงๆ จังๆ สักทีแล้ว
เพลงที่เกี่ยวกับอาชีพงั้นเหรอ?
ก็ได้ งั้นฉันคงทำได้แค่บอกอาชีพจริงๆซะแล้ว!
จางเย่ไม่มีตะกุกตะกักเลยแม้แต่นิด เขาร้องออกมาอย่างดัง เสียงนี้ ได้ทำให้คนกว่าหกสิบชีวิตคลั่งจนแทบกระอักเลือดอีกครั้ง!
“พลขับวัยห้าสิบอย่างฉันหน้ายิ้มแฉ่ง!”
“จะกล่าวถึงรถคันโตโอ้โหเรื่องมันยาว!”
พรวด!
ต่งซานซานปิดหน้าขำอย่างหยุดไม่อยู่!
หานฉีเป็นลม!
หูเฟยตาเป็นจุด!
คราวนี้เปลี่ยนเป็นพลขับแล้ว? แถมเป็นพลขับอายุห้าสิบอีก? แม่งหน้ายิ้มแฉ่งด้วย?
ยิ้มแฉ่งพ่อง!!
จางเย่กลับร้องต่ออย่างเข้าถึงอารมณ์ น้ำเสียงสดใสสุดขีด
“อายุสิบแปดก็ขับรถยนต์ได้แล้วหนา”
“บึ่งรถเมืองฝรั่ง ฉันคือมือฉมัง”
“แต่ก็นั่นสิ ไม่เคยเห็น รถเมืองจีนเป็นไฉน”
“อธิษฐานขอพระจันทร์และดวงดารา ขอรถจีนจ๋าออกมาสักที เอ้าฮ่าไฮ่!”
“พวกเราเหล่าชนชั้นกรรมกรสู้เพื่อแสงแห่งแดนมาตุภูมิ!”
ทุกคนค้างไปแล้ว ได้แต่มองเขาอย่างหน้าตาตื่น
จางเย่ยิ่งร้องยิ่งเมามัน ยิ่งร้องยิ่งตื่นเต้น
“ความรู้สึกเติมเต็มขั้นทั่วร่างฉันมีพลัง”
“เฮ้ๆๆ ฮุ่ยๆๆ”
“ฮึ่ยๆ ฮึ่ยย่ะ”
“ผืนดินกว้างใหญ่แดนมาตุภูมิ ฉันขับรถเมดอินไชน่าวิ่งไปไวว่อง อยากจะขับท่องประเทศไปพริบตา ขนวัสดุก่อสร้างทุกอย่างขึ้นรถฉันมา ทั้งคืนทั้งวัน ไม่พักดอกหนา ขนเสบียงเหล็กมา ข้ามเขาใหญ่ทะเลกว้างมิอ่อนล้า ตาแก่อย่างฉันขับรถสร้างชาติเรา เอ้าฮุ่ยฮึ่ย...ฮึ่ย!”
“วัยห้าสิบแล้วฉันก็ยังไม่จอดรถนา!”
“เฮ้ๆๆ!”
“ฮุ่ยๆๆ ฮุ่ย!”
“ฮึ่ยๆๆ ฮึ่ยๆ ฮึ่ยย่ะ!”
ตรงคำสุดท้าย จางเย่จบด้วยคีย์สูงและลากเสียงยาว “ก็ยังไม่จอดรถหนา!!!”
จบเพลง
ทุกเสียงสงัดเงียบ
ด้านล่างเวทีไม่มีคนยืนอยู่อีกแล้ว เป็นลมล้มกันไปหมดแล้ว!
จอดเหอะ!
จอดให้ไวเลยลูกพี่!
พอแล้ว!
พอกันทีสำหรับคนนี้!
แกล้งไม่รู้ไม่ชี้กันเบอร์นี้ คงไม่มีใครเกินแล้วล่ะ!
คนงานขุดเจาะน้ำมัน? แรงงานเหมืองแร่ กรรมกรรางรถไฟ? คราวนี้แม่งกลายเป็นพลขับรถไฟขนส่งไปอีก? ยังมีหน้ามาบอกว่าอายุห้าสิบแล้วก็ไม่หยุดรถอีก? ไม่ขับจนตายไปเลยล่ะครับท่าน!
ทุกคนโดนหน้ากากนักร้องที่ใช้ชื่อว่าโจ๊กเกอร์ผู้นี้เล่นเสียแสบ!
‘ข้ามอบน้ำมันดิบแด่มาตุภูมิ’?
‘เหล่ากรรมกรเรามีพลัง’?
‘พลขับ’?
นี่มันเพลงเชี่ยอะไรกันวะครับ!
แม่งต้องลึกลับขนาดนี้เลยเหรอ? นายเป็นใครกันแน่วะครับ!?


[Go To Next Chapter]( ./83.md)