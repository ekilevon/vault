##บทที่ 1156 : เปิดสตูดิโอแล้ว!
หลายวันให้หลัง
สตูดิโอของจางเย่เปิดอย่างเป็นทางการ
แม้ว่าสถานที่ไม่ใหญ่โต ทีมงานก็มีไม่มาก แต่ทว่าเมื่อมีชื่อเสียงของจางเย่อยู่ ชั่วขณะที่แขวนป้ายก็ถูกลิขิตไว้แล้วว่านี่คือหนึ่งในสตูดิโอของดาราที่ใหญ่ที่สุดแห่งหนึ่งของประเทศแน่นอน
พ่อกับแม่เองก็มาเยี่ยมด้วย
เสี่ยวหวังรินชารินน้ำให้ "คุณป้า คุณลุง เชิญนั่งค่ะ"
แม่เหลียวซ้ายแลขวาไปรอบๆ "เยี่ยม ดีจริงๆ"
พ่อเองก็วิจารณ์ "อืม ไม่เลวเลย"
"แล้วลูกฉันล่ะ?" แม่ถาม
ฮาฉีฉียิ้ม "ผู้กำกับจางออกไปรับคนมาน่ะค่ะ ฉันจะพาคุณเที่ยวชมในออฟฟิศก่อนนะคะ"
แม่พยักหน้า "ได้ ขอดูหน่อยๆ!"
จางจั่วถาม "คุณป้า จะให้จุดประทัดไหมครับ? จะได้มีบรรยากาศของการเฉลิมฉลองสักหน่อย?"
แม่กลับปฏิเสธ "ไม่ต้องหรอก เย่น้อยไม่ชอบเรื่องวุ่นวาย แค่นี้ก็ดีมากแล้ว"
"คุณปู่ คุณย่าขา" เฉินเฉินวิ่งตึงตังมาหา
"โอ้ เฉินเฉินตัวน้อยของย่านี่เอง คิดถึงคุณย่าไหม?" แม่ของจางเย่ยิ้มจนตาหยี จับมือของเฉินเฉินไว้ "ไปๆ ไปดูชั้นบนกับปู่กับย่านะ"
ชั้นหนึ่งเป็นห้องรับแขกขนาดใหญ่ มีโซฟา มีทีวี มีครัวให้ทำกับข้าว มีบาร์ขนาดใหญ่ ชั้นเก็บสุราด้านหลังก็เต็มแน่น เป็นพวกเขาจัดการสร้างขึ้นใหม่ ทั้งพื้นที่นี้มีสีสันสดใส ทั้งยังแบ่งพื้นที่ส่วนหนึ่งซึ่งก่อนนี้เป็นห้องนอนแขกให้กลายเป็นห้องประชุมขนาดย่อม ที่ชั้นสองก็เป็นออฟฟิศเล็กๆ แบ่งเป็นสัดส่วน ทั้งยังเป็นที่ทำงานหลักของทุกคนในอนาคต ทั้งโทรศัพท์เอย สายแลนเอย ต่างเตรียมพร้อมไว้หมดแล้ว
ที่สมควรพูดถึงที่สุดคือที่ชั้นสองนั้นยังมีระเบียงยื่นออกไปด้านนอก ซึ่งทั้งตึกนี้มีเพียงชั้นบนสุดเท่านั้นที่มีพื้นที่ส่วนนี้ ระเบียงมีขนาดสิบกว่าผิง[1]ซึ่งนับว่าไม่เล็กเลย ด้านบนถูกปูด้วยหญ้าเทียม ทั้งยังมีชิงช้ายาวติดตั้งเอาไว้ เพิ่งมาถึงเมื่อเช้านี้ ทั้งยังมีโต๊ะยาวและที่นั่งหวายวางเอาไว้ด้วย เมื่อมองลงไปเห็นวิวเมือง เงยหน้าขึ้นเห็นฟ้ากว้าง ยามปกติจัดงานเลี้ยงเล็กๆ นับว่าไม่เป็นปัญหา บรรยากาศนับว่ายอดเยี่ยมมาก
ไม่นาน จางเย่ก็พาเหยาเจี้ยนไฉกลับมาด้วย
เสี่ยวหวังรีบพูด "อาจารย์เหยาสวัสดีค่ะ!"
"อาจารย์เหยา!"
"อาจารย์เหยามาแล้วเหรอคะ?"
เหยาเจี้ยนไฉพูดยิ้มๆ "สวัสดีทุกคนๆ"
เสี่ยวหวังบอก "ผู้กำกับจาง คุณลุงคุณป้ามาแล้วค่ะ ตอนนี้อยู่ที่ชั้นบน"
"อ้อ รับทราบ" จางเย่ฉีกยิ้มกว้าง "ตาเหยา ออฟฟิศฉันเป็นยังไงบ้าง?"
"ใช้ได้!" เหยาเจี้ยนไฉว่า "ออฟฟิศนี้เรอะ ดีกว่าบริษัทของฉันตอนนี้ซะอีก" พูดแล้วก็มองตู้ไวน์ "โอ้ มีเหล้าเยอะขนาดนี้? เปิดสักขวดสิ?"
จางเย่ชี้ "อยากเอาอะไรก็เอา ไม่ต้องมาเกรงใจ"
เสี่ยวหวังยังคงเป็นผู้ช่วยอยู่ในออฟฟิศ "เปิดขวดไหนดีคะ?"
"ขวดที่ถูกที่สุดสิ!" จางเย่พูด
เหยาเจี้ยนไฉ "..."
ขณะนั้นเอง ด้านนอกก็มีคนมา
ต่งซานซานกับอวี๋อิ่งอี๋หัวเราะพลางเดินเข้าประตูมา
จางเย่ตะลึง "อ้าว แขกวีไอพีนี่"
ต่งซานซานหัวเราะ "เปิดบริษัทกล้าไม่เรียกพวกเราเหรอยะ?"
"เฮ้ย ตอนแรกไม่ได้คิดจะเชิญใคร แค่ส่งข้อความไปบอกเพื่อนๆ เท่านั้นเอง" จางเย่ยิ้มตอบ "มากันได้ยังไงน่ะ?"
อวี๋อิ่งอี๋อารมณ์ดี "ในเมื่อรู้แล้ว ยังไงก็ต้องมาแสดงความยินดีหน่อยสิ"
ต่งซานซานมองพนักงานส่งของที่ด้านนอก "กระเช้าดอกไม้วางไว้ที่ประตูก็พอค่ะ ตรงนั้นล่ะค่ะ ขอบคุณนะคะ"
กระเช้าดอกไม้สองใบ เป็นของต่งซานซานและอวี๋อิ่งอี๋คนละใบ
เหยาเจี้ยนไฉยื่นมือออก "อาจารย์ซานซาน"
"อาจารย์เหยา ไม่เจอกันนานเลย" ต่งซานซานยิ้มน้อยๆ จับมือกับเขา
"ท่านนี้คือ?" เหยาเจี้ยนไฉเคยดูการพากษ์กีฬาของเธอ แต่เขาจำชื่อไม่ได้
จางเย่แนะนำ "นี่คือเพื่อนร่วมคลาสของผมกับซานซาน อวี๋อิ่งอี๋ผู้งามเลิศ"
อวี๋อิ่งอี๋หัวเราะ "คำว่า 'เลิศ' ไม่กล้ารับ"
ต่งซานซานเย้า "งั้นคำว่า 'งาม' ก็กล้ารับล่ะสิ?"
"มันแน่อยู่แล้วนี่" อวี๋อิ่งอี๋จับมือกับเหยาเจี้ยนไฉ "เพิ่งเคยพบกันครั้งแรก ฝากเนื้อฝากตัวกับอาจารย์เหยาหน่อยนะคะ ฉันดูเซี่ยงเซิงของคุณกับเจ้าจาง แต่ละโชว์ดูซ้ำมากกว่าห้าครั้ง ดูทีไรก็ขำทุกที เซี่ยงเซิงที่คุณสองคนแสดงร่วมกันน่ะถือเป็นหนึ่งในคู่ที่ร้ายกาจที่สุดในวงการเซี่ยงเซิงเลยล่ะค่ะ!"
เหยาเจี้ยนไฉหัวเราะลั่น "อย่าพูดถึงเลย จางน้อยกับฉันตอนนั้นถูกบีบจนอับจนหนทาง เลยต้องไปแข่งเซี่ยงเซิงหรอก"
ทันใดนั้นด้านนอกก็มีคนมาอีก
"ที่นี่เหรอ?" เสี่ยวตง หลี่เสี่ยวเสียน และเอมี่ทั้งสามคนโผล่หน้าเข้ามา
จางเย่รีบต้อนรับพวกเธอ "อ้าว มากันด้วยเหรอ?"
เสี่ยวตงยิ้ม "ยินดีด้วยค่ะอาจารย์จาง"
จางเย่ประสานหมัดตอบ "เช่นกันๆ"
เอมี่ "กระเช้าดอกไม้อยู่ด้านหน้าแน่ะ"
"โอเค" จางเย่ว่า "ไว้ตรงหน้าประตูก็ได้ๆ"
เสี่ยวตงชี้ไปด้านหลัง ให้คนแบกลังเข้ามา "เอาไวน์แดงมาให้คุณกล่องหนึ่ง"
เอมี่หัวเราะคิก "นี่น่ะไวน์ที่เจ๊ตงเก็บไว้หลายปีเลยนะ ทำใจเปิดไม่ได้เลยนะนี่"
เสี่ยวตงโบกมือ "ให้ผู้กำกับจาง ก็ต้องยอมแล้วล่ะ!"
จางเย่ยิ้ม "มาพิธีการอะไรกัน? ขอบคุณมาก"
หลี่เสี่ยวเสียนหัวเราะคิก "ความหมายของเจ๊ตงคือว่าสตูดิโอของคุณเปิดแล้ว ต่อไปพวกเราสามคนเกิดอยากดื่มก็จะมาปล้นเอาที่นี่ ตอนนี้เลยแค่ให้คุณเก็บไว้ให้ก่อนเท่านั้นแหละ"
จางเย่อุทาน "ที่แท้ก็จะใช้ที่นี่เป็นห้องเก็บไวน์นี่เอง ได้ โอเค มาเลย มาตอนไหนก็ยินดีต้อนรับ ต่อไปก็ถือว่าเป็นบ้านตัวเองเลยแล้วกันนะ"
เหยาเจี้ยนไฉ "ได้ งั้นฉันจะมาดื่มทุกวันเลยนะ"
จางเย่เหลือกตาขาวใส่ "ฉันไม่ได้บอกนายสักหน่อย"
ทุกคนหัวเราะร่วน
เฉินกวงกับฟ่านเหวินลี่ที่อยู่ต่างประเทศก็ยังโทรมาในโอกาสพิเศษเช่นนี้ แม้คนไม่มา กลับมีของมาถึง ของขวัญของทั้งคู่เองก็ไม่ใช่เบา ยังมีคุณย่าจางเสีย วันนี้แม้ไม่มีเวลามา แต่ก็ให้บุตรชายของเธอนำกระเช้าดอกไม้ส่งมาให้พร้อมภาพลายพู่กันซึ่งเป็นฝีมือของคุณย่าจางเอง นอกจากนี้ยังมีหนิงหลัน นักแสดงตลกฉือซิ่วฟาง เหยียนเทียนเฟยแห่งช่องสารคดีของ CCTV หูเฟยแห่งสถานีโทรทัศน์ดาวเทียมนครหลวง สมาคมหมากกระดานแห่งประเทศจีน และอีกหลายๆ คน สุดท้าย ยังมีกระเช้าดอกไม้จากสตาร์ควีนจางหย่วนฉีมาอีก เวยป๋อทางการของบริษัทของจางหย่วนฉีเองก็ส่งข้อความแสดงความยินดีกับจางเย่ในการเปิดบริษัทครั้งนี้ด้วย
ออฟฟิศของจางเย่เองก็มีเวยป๋อใหม่ซึ่งได้รับการยืนยันตัวตนแล้ว
คนในวงการหลายคนซึ่งปกติไม่เคยรู้จักหรือไม่ได้ติดต่อกันมากนัก ต่างก็มาแสดงความยินดีในโลกออนไลน์
"@สตูดิโอจางเย่"
"ขอแสดงความยินดีกับอาจารย์จาง!"
"เรื่องน่ายินดีขึ้นอีกขั้น!"
"เงินทองไหลมาสี่ทิศแปดทาง”
"เรื่องมงคลงานก้าวหน้าตำแหน่งสูงส่ง"
นอกจากนี้ยังมีเหล่าชาวเน็ตเข้ามากดไลค์กดแชร์ให้อีกมากมาย!
เพื่อนของจางเย่ในวงการก็มีเท่าที่เห็นนี่เอง แม้จะดูเหมือนมาก แต่ว่าก็ไม่ได้มากอะไรขนาดนั้น เพื่อนในวงการเขาน้อย เส้นสายเองก็มากกว่าดาราระดับ C ระดับ D แค่ไม่กี่มากน้อย ถ้าคนอื่นเปิดบริษัทยังเชิญคนมาได้ครึ่งค่อนวงการ ถ้าแต่งงานก็สามารถเชิญคนมาได้อีกครึ่งวงการ แต่เรื่องแบบนี้ไม่มีทางเกิดกับชายหนุ่มที่ชื่อว่าจางเย่!
อ้อ พูดอย่างนั้นไม่ได้สิ
จางเย่รู้สึกเหมือนกับว่าถ้าสักวันเขาเกิดตายขึ้นมา เขาต้องเชิญคนมาได้ทั้งวงการบันเทิงแน่ น้ำตาแห่งความปีติยินดีต้องไหลพรากจากบ้านเขาทะลักไปถึงจัตุรัสเทียนอันเหมินแน่นอน!
 
————————————
[1] ผิง หน่วยวัดของจีน 1 ผิง เท่ากับ 3.3 เมตร


[Go To Next Chapter]( ./257.md)