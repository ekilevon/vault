##บทที่ 955 : ผู้จัดการสุดประหลาดของจางเย่!
ที่ห้องจัดเลี้ยง
ทุกคนล้วนอับจนหนทางแล้ว!
“ทำไมถึงทะเลาะกันจนเป็นแบบนี้ไปได้นะ?”
“โทรเรียกผู้จัดการมาจริงสิ?”
“สวรรค์! รีบแจ้งตำรวจเถอะ!”
“นั่นสิ ไม่งั้นอีกเดี๋ยวได้เกิดเรื่องใหญ่ขึ้นจริงๆ แล้ว!”
ทางเจี่ยงฮั่นเวยหัวเราะเยือกเย็นครั้งแล้วครั้งเล่า
พรรคพวกของเขาต่างก็ถูกจางเย่ยั่วจนโมโห การถูกรถขับมาชนเมื่อกี้ทำเอาพวกเขาใจหายจริงๆ เกือบได้รับบาดเจ็บแล้ว!
คนหนึ่งกล่าว “ลูกพี่เจี่ยง จะมัวเสียเวลากับมันทำไม!”
“อัดมันเลย!” อีกคนว่า
คนที่สามพูดต่อ “คิดจะมาหยามพวกเราง่ายๆ งั้นเหรอ?”
เจี่ยงฮันเวยมองพวกเขาแวบหนึ่ง แต่กลับไม่พูดอะไร
ความจริงหลายคนก็ไม่ค่อยเข้าใจว่าเหตุใดเจี่ยงฮั่นเวยถึงยังไม่ลงมือ ว่ากันตามเหตุผลก็เป็นเขาที่เปิดประเด็นก่อน ในสายตาคนอื่น เจี่ยงฮั่นเวยต้องเป็นศัตรูอะไรกับจางเย่อย่างแน่นอน ทั้งจางเย่ยังชนรถเขาเสียพังเละ ดูจากความเจ้าอารมณ์ของเจี่ยงฮั่นเวยเมื่อก่อน ย่อมควรต้องลงมือไปนานแล้ว ทุกคนถึงได้กลัว และต่างพยายามช่วยกันห้ามเขา แต่สุดท้ายเจี่ยงฮั่นเวยก็ไม่ได้ลงมือจริงๆ และคล้ายไม่มีเจตนาจะลงมือกับจางเย่แต่อย่างใด นี่ทำให้หลายคนไม่เข้าใจ มีบางคนคิดว่าเจี่ยงฮั่นเวยอาจระแวงสถานะความเป็นดาราระดับ A ของจางเย่ และคงเกรงว่าผลกระทบจะใหญ่เกินไป จึงจงใจพยายามควบคุมอยู่
ความจริงมีเพียงตัวเจี่ยงฮั่นเวยเท่านั้นที่รู้ เขาไม่อาจสู้กับจางเย่ในสถานการณ์นี้ได้จริงๆ เพราะใครจะแพ้หรือชนะก็ไม่รู้ เขาเองก็สุดจะคาดเดา คนอื่นอาจไม่รู้ถึงฝีมือของจางเย่ แต่เขาจะไม่รู้ได้อย่างไร? ดังนั้นจุดประสงค์ของเจี่ยงฮั่นเวยนั้นชัดเจนมาโดยตลอด เขาต้องการให้จางเย่ได้รับความอัปยศ ต้องการกำจัดจางเย่ โดยไม่จำเป็นต้องไปฟัดกับเขาตรงๆ แค่ลงมือกับผู้จัดการของเขาก็ได้แล้ว!
แกมีวรยุทธ์สูงส่ง?
เป็นหนึ่งเดียวที่เทียบชั้นปรมาจารย์?
โอเค! งั้นฉันไปเล่นงานผู้จัดการของแกแทนก็ได้!
เชือดไก่ให้ลิงดู! ถึงตอนนั้นก็เหมือนกับได้ตอกหน้าแก ไอ้จางเย่!
อีกอย่างกับผู้จัดการของจางเย่คนนี้ เจี่ยงฮั่นเวยจงเกลียดจงชังนัก ตนเองประกาศในวงการไว้ชัดแล้ว ยังมีคนกล้ามาเป็นผู้จัดการให้จางเย่อีก? เป็นญาติมันเรอะ? หรือเป็นเพื่อนมัน? อีกเดี๋ยวก็รู้! ฉันจะสั่งสอนให้ได้รู้สำนึก! แล้วจะให้ได้เห็นว่าคนอย่างเจี่ยงฮั่นเวยอยู่ในสถานะไหน! ฉันลั่นวาจาว่าเจอเมื่อไรโดนอัดแน่ ก็จะโดนอัดตามนั้น!
จางเย่กดวางสายแล้ว
แต่ไม่ทันถึงครึ่งนาที ก็มีพนักงานหญิงคนหนึ่งของโรงแรมวิ่งเข้ามาจากด้านนอก หลังจากเข้ามาถึง เธอก็หันมองซ้ายมองขวาหน้าตาตื่น ดูเหมือนไม่รู้ว่าควรมาหาใคร!
เสี่ยวตงถาม “มีอะไร?”
พนักงานหญิงคนนั้นกระแอม “มีคนที่ไม่มีการ์ดเชิญ บอกว่ามาหาจางเย่ค่ะ”
จางเย่มองไป “ใครหรือ?”
พนักงานหญิงคนนั้นลังเลไปชั่วครู่ “เขา เขาบอกว่าเป็นผู้จัดการของคุณค่ะ!”
ทุกคนตกใจหน้าซีดเผือด!
อะไรนะ?
มานี่แล้ว?
มาอยู่ที่นี่แล้วงั้นเหรอ?
เสี่ยวตงพูดทันที “อย่าให้เข้ามา!”
จางเย่ก็พูดพร้อมกับเสี่ยวตง “ให้เข้ามา!”
เจี่ยงฮั่นเวยลิงโลดในใจว่ามาพอดี เขาหันไปหาเสี่ยวตง “เสี่ยวตง ฉันบอกแล้วว่า เรื่องนี้เป็นเรื่องบาดหมางส่วนตัวระหว่างฉันกับจางเย่ เธอไม่ต้องมายุ่ง” จากนั้นก็หันไปกล่าวกับทุกคน “วันนี้ต้องขายหน้าทุกคนแล้ว มีเรื่องกันนิดหน่อย พวกเราขอจัดการกันสักครู่ เสร็จแล้วจะฉลองวันเกิดให้เสี่ยวตง! อีกเดี๋ยวผมจะดื่มสามแก้ว เป็นการขอขมาทุกคน ที่ทำให้ต้องตกใจ!”
“ดูคุณพูดเข้าสิอาจารย์เจี่ยง”
“ไม่เป็นไรหรอก!”
“คุณจัดการเถอะ!”
“อาจารย์จาง วันนี้คุณล้ำเส้นเกินไปแล้ว!”
“ใช่ ไม่แปลกหรอกที่ลูกพี่เจี่ยงจะโกรธ เรื่องอะไรมาชนรถลูกพี่เจี่ยง? เกิดเรื่องขึ้นมาจะทำยังไง? ถ้ามีคนเจ็บขึ้นมาจะทำยังไง?”
มีบางคนเริ่มตำหนิจางเย่ต่อหน้าทุกคน
อิทธิพลในวงการของเจี่ยงฮั่นเวยนั้นเด่นชัด หลายคนที่อยู่ตรงนี้ล้วนเข้าข้างเขา ไหนเลยจะเหมือนจางเย่ ที่มีเพื่อนอยู่ในวงการบันเทิงแค่หยิบมือ!
เจี่ยงฮั่นเวยหัวเราะพลางประสานมือคำนับ “เช่นนั้นก็ขอขอบคุณทุกท่านที่เข้าใจ!”
พนักงานโรงแรมหญิงถามอย่างกังวล “ตกลงจะให้พี่สาวคนนั้นเข้ามาไหมคะ?”
คำๆ นี้ทำคนไม่น้อยตะลึงงัน!
อะไรนะ?
พี่สาวคนนั้น?
ผู้จัดการของจางเย่เป็นผู้หญิง?
เจี่ยงฮั่นเวยยิ้มเหี้ยมเกรียม “ให้หล่อนเข้ามา!”
ยังไม่เห็นตัวคน ก็มีเสียงลอยมาแต่ไกล
“ไม่ต้องมาให้อนุญาตหรอก ฉันเข้ามาแล้ว!” เป็นเสียงผู้หญิงดังชัดเจน!
ทั้งสามคนในวงของเสี่ยวตงหน้าเปลี่ยนสี รีบวิ่งออกไปเพื่อขัดขวางทันที พวกเธอรู้ดีว่าเรื่องวันนี้ไม่มีทางจบสวยแน่แล้ว แต่ยังไงก็ปล่อยให้ผู้จัดการของจางเย่เข้ามาไม่ได้จริงๆ แถมยังเป็นผู้หญิงอีกต่างหาก จะให้เธอเข้ามาถูกทำร้ายหรือ? จางเย่กล้า แต่พวกเธอไม่กล้าหรอกนะ!
ดาราสาวคนอื่นที่มีความสัมพันธ์อันดีกับเสี่ยวตงเองก็รีบเข้าไปช่วย!
ด้านนอก
เหล่าพนักงานรักษาความปลอดภัยของโรงแรมพากันโมโห!
“อะไรของเธอ!”
“ก็บอกแล้วไงว่าห้ามเธอเข้า!”
“ใช่แล้ว เธอจะมาผลักกันทำไมหา!”
พวกพนักงานรักษาความปลอดภัยโกรธมาก พยายามไล่ตามผู้หญิงคนหนึ่งที่เดินเข้ามา
เสี่ยวตงและคนอื่นจึงเพิ่งได้ตระหนัก พี่สาวคนนี้บุกเข้ามาด้วยตนเอง? นี่มันอะไรกัน? หรือว่าเธอจะไม่รู้ว่าเจี่ยงฮั่นเวยก็มาที่นี่วันนี้? หรือว่าเธอไม่รู้ที่เจี่ยงฮั่นเวยประกาศจะตีเธอ? ยังจะบุกมาอีก? ดึงดันจะเข้าไปข้างในให้ได้? นี่มัน นี่มันคนประเภทไหนกัน!
อ๊ะ?
สวยขนาดนี้?
วินาทีที่เห็นหญิงสาวผู้นั้น พวกเสี่ยวตง เอมี่และคนอื่นๆ ต่างตะลึงไป!
หน้าแบบนี้!
หุ่นแบบนี้!
บุคลิกท่าทางแบบนี้!
ต่อให้เป็นผู้หญิงมากมายในวงการบันเทิง ก็หาหญิงสาวรูปร่างหน้าตาแบบนี้ไม่ได้ นี่คงไม่ใช่ญาติของจางเย่หรอกใช่ไหม? หน้าตาจางเย่ก็ธรรมดา ไม่มีทางมีญาติสวยขนาดนี้หรอก! คนคนนี้เป็นใครกันแน่? จางเย่ไปหาพี่สาวสวยหยดย้อยขนาดนี้มาจากไหนมาเป็นผู้จัดการกันนะ?
เสี่ยวตงคิดไม่ตก ได้แต่กล่าวออกไป “คุณคือผู้จัดการของจางเย่ใช่ไหม? อย่าเข้าไปนะ อย่าเข้าไป ข้างในกำลังจะตีกันแล้ว!”
แต่ใครจะรู้ ผู้หญิงคนนี้กลับหรี่ตาลง “ตีกันหรือยัง? แรงไหม?”
เสี่ยวตงเหงื่อตก “เธอรีบกลับไปก่อน!”
หญิงสาวมองเธอ “เธอเป็นใคร?”
เสี่ยงตงตะลึง “เธอไม่รู้จักฉันเหรอ?”
หญิงสาวส่ายหน้า “ฉันควรรู้จักเธอเหรอ?”
ดาราสาวอีกคนหงุดหงิดเล็กน้อย “ที่ให้เธอกลับไปก่อน ก็เพื่อตัวเธอเองนะ!”
หญิงสาวหันมองเธออีกคน “เธอเป็นใครอีกล่ะ?”
ดาราสาวคนนั้นนับว่าเป็นคนมีชื่อเสียงในวงการบันเทิง พอฟังก็แทบลมจับ!
ผู้จัดการอะไรกันเนี่ย! แม้แต่คนที่ค่อนข้างมีชื่อเสียงในวงการเธอยังไม่รู้จัก? เธอมาจากเขาลูกไหนกันยะ! แบบนี้จะมาเป็นผู้จัดการส่วนตัวให้ดาราระดับ A ได้เรอะ?
เอมี่ตะโกน “ข้างในมีคนจะตีเธอนะ! พูดแบบนี้เข้าใจรึยัง?”
หลีเสี่ยวเสียนร้อนใจแทนเธอ “เธอรีบหนีไป เดี๋ยวอาเจี่ยงออกมาเธอจะหนีไม่ทันนะ! อย่าไปฟังจางเย่ อย่าเข้าไป”
ทว่าใครเล่าจะรู้ พอฟังคำพูดนี้ หญิงสาวผู้นั้นกลับขำ “งั้นฉันยิ่งต้องไปดูหน่อย ฉันก็อยากจะรู้นักว่า ตอนนี้ในแผ่นดินยังจะมีสักกี่คนที่กล้าท้าทายฉันแบบนี้!”
นี่มันคนบ้า!
คนคนนี้ก็ไม่ปกติเหมือนกัน!
ดาราหลายคนที่พยายามห้ามศึกต่างพากันสับสน เป็นคนแบบไหนก็คบหากับคนแบบนั้นสินะ ผู้หญิงคนนี้ถึงได้ห่ามเหมือนจางเย่ไม่มีผิด!
นี่ยังมีคนปกติเหลืออยู่บ้างไหม?


[Go To Next Chapter]( ./56.md)