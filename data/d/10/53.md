##บทที่ 953 : รถชน!
วันงานเลี้ยงวันเกิด
เขตฮว๋ายโหรว โรงแรมเอี้ยนซีหู
ไกลจากโรงแรม จางเย่กำลังขับรถพลางคุยโทรศัพท์
“คุณจะมาทำไมเนี่ยเหล่าเหรา?”
“ก็จะไปดูหน่อยน่ะสิ มีคนอยากตีฉันไม่ใช่เรอะ?”
“วันนี้วันเกิดเพื่อนผม ผมต้องไปเจอเขาก่อน”
“รอฉันแล้วกัน”
“เฮ้ คุณจะมาจริงเหรอ?”
“แน่นอน มีคนท้ามา ฉันจะไม่ไปได้เหรอ?”
“ค่อยคุยกันเถอะ ค่อยคุยกัน คุณรอผมโทรหาแล้วกัน ขืนคุณมา งานวันเกิดเขาคงไม่ต้องจัดแล้ว จะพาลเละไปหมด!”
จางเย่ไม่สนว่าเจี่ยงฮั่นเวยจะเป็นใครมาจากไหน แต่เขาต้องไว้หน้าเสี่ยวตง
ณ สถานที่จัดงาน
กำหนดเวลางานเลี้ยงวันเกิดเริ่มตอนเที่ยง แต่ยังไม่ทันถึงเวลา แค่สิบโมงเศษ ก็มีดาราทยอยมาถึงสถานที่จัดงานแล้ว บริเวณรอบๆ มีนักข่าวโขยงหนึ่ง ทั้งยังมีรถสัมภาษณ์จากสถานีโทรทัศน์อีกเจ็ดแปดคันจอดอยู่ด้วย
พูดถึงงานเลี้ยงวันเกิดดาราเช่นนี้ จะมีนักข่าวมาก็ไม่แปลก ไม่ว่าจะงานเล็กหรือใหญ่ก็ถือเป็นข่าวเพราะมีดาราหลายคนเข้าร่วม แต่เห็นได้ชัดว่าวันนี้ไม่ปกติ มีนักข่าวมามากเกินไป ทั้งนักข่าวหนังสือพิมพ์คอลัมน์บันเทิง สถานี BTV ช่องข่าว CCTV ตรงข้างๆ รถสัมภาษณ์นั้นมีขวดเปล่าและห่อข้าวเปล่ากองอยู่ไม่น้อย เดาว่านักข่าวหลายคนคงจะมาปักหลักเฝ้ารอกันตั้งแต่เช้า จุดประสงค์ของทุกคนคล้ายกัน นั่นคือประเด็นเรื่องการพบกันระหว่างเจี่ยงฮั่นเวยกับจางเย่!
“ทำไมยังไม่มาอีกนะ?”
“ไม่ต้องรีบ รอไปเถอะ”
“มีรถมา! มีรถมาแล้ว!”
“เอ๋ นั่นมันเฉินกวงกับฟ่านเหวินลี่!”
“เร็วเข้า!”
“ไปๆๆ!”
รถคันหนึ่งเพิ่งจะขับเข้ามา สายตาเฉียบคมของเหล่านักข่าวก็ตรวจพบ แล้วพากันกรูเข้าไปทันที!
รถจึงขยับไปต่อไม่ได้ เพราะถูกสกัดอยู่ตรงนั้น
เฉินกวงและฟ่านเหวินลี่กดปุ่มลดหน้าต่างลงอย่างไร้ทางเลือก “ขอทางหน่อยได้ไหมครับ?”
นักข่าวหญิงคนหนึ่งรีบเอ่ย “ทุกคนต่างทราบว่าพวกคุณสองสามีภรรยากับจางเย่เป็นสหายกัน ขอถามหน่อยว่าระหว่างเจี่ยงฮั่นเวยกับจางเย่มันเกิดอะไรขึ้นกันแน่คะ?”
เฉินกวงฝืนยิ้ม “ผมก็ไม่ทราบแน่ชัด”
นักข่าวชายอีกคนรีบถาม “พวกเขาจะมางานเลี้ยงวันนี้รึเปล่าครับ?”
ฟ่านเหวินลี่พูดกลั้วหัวเราะ “ก็อาจจะ”
สั้นๆ คือ สองสามีภรรยาตอบไม่รู้ท่าเดียว
จากนั้น รถของฮั่วตงฟางก็แล่นเข้ามา
ฝูงนักข่าวกลุ่มใหญ่วิ่งเข้าไปล้อมอีกครั้ง!
“อาจารย์ฮั่ว!”
“ประมุขฮั่ว!”
“คุณทราบเรื่องความขัดแย้งกันระหว่างเจี่ยงฮั่นเวยกับจางเย่หรือเปล่าคะ!”
“ทำไมพวกเขาถึงทะเลาะกันครับ?”
“อาจารย์เจี่ยงฮั่นเวยจะตีผู้จัดการของจางเย่จริงรึเปล่าคะ?”
ฮั่วตงฟางหัวเราะราบเรียบ “ข่าวลือครับ อย่าไปเชื่อ”
นักข่าวหนังสือพิมพ์คนหนึ่งกล่าว “แต่ข่าวนี้ได้รับการยืนยันแล้วนะครับ?”
“งั้นผมก็ไม่ทราบแล้วล่ะ” ฮั่วตงฟางส่ายหน้าติดๆ กัน “สหายทุกท่านโปรดหลีกทาง ผมต้องเข้าไปแล้ว”
นักข่าวสถานีโทรทัศน์แห่งหนึ่ง “ถ้าอย่างนั้นผู้จัดการของจางเย่เป็นใครครับ?”
ฮั่วตงฟาง “ผมเองก็อยากรู้เหมือนกัน”
นักข่าวกล่าวอย่างตกใจ “คุณก็ไม่ทราบงั้นหรือครับ?”
มีดาราถูกสกัดอยู่ตรงทางเข้าเป็นจำนวนมากขึ้นทุกที
เพราะเป็นโรงแรมสไตล์กึ่งปิด และเสี่ยวตงได้จองทั้งโรงแรมเอาไว้ล่วงหน้า บริเวณนี้จึงกลายเป็นพื้นที่ส่วนตัว จำต้องมีบัตรเชิญจึงจะผ่านเข้าไปด้านในได้ บรรดานักข่าวไม่มีสิทธิ์ผ่านเข้าไป จึงได้แต่คอยดักสกัดคนอยู่ตรงทางเข้า
ไม่นาน เสี่ยวตงกับสมาชิกวงไอดอลสาวอีกสองคนก็เร่งรุดมาถึงโรงแรม!
วงของพวกเธอมีชื่อว่า ‘สปริงการ์เด้น’ ก่อตั้งโดยสมาชิกสาวสามคน เสี่ยวตงเป็นหัวหน้า ส่วนอีกสองคนคือ หลีเสี่ยวเสียนและเอมี่ เป็นวงไอดอลสาวที่ร้อนแรงที่สุดของประเทศในขณะนี้ มีชื่อเสียงอยู่ในแถวหน้าของระดับ B มาโดยตลอด เป็นที่นิยมมาหลายปีแล้ว พวกเธอต้องการเพียงโอกาสหรือจุดเปลี่ยนเล็กๆ ก็จะสามารถขึ้นมาอยู่ระดับ A ได้ นี่เป็นเรื่องที่ใครต่างก็ทราบดี สไตล์ของสมาชิกทั้งสามคนนั้นแตกต่างกัน เสี่ยวตงมีใบหน้ากลมได้รูป งดงาม มีวุฒิภาวะ และร่าเริงกระตือรือร้นอยู่เสมอ หลีเสี่ยวเสียนค่อนข้างสงบเสงี่ยม พูดจาวางตัวอยู่ในแบบแผน ส่วนเอมี่จะเป็นสไตล์โฉบเฉี่ยว ค่อนข้างเผ็ดร้อน และมีแฟนคลับจำนวนมากที่ติดตามเพราะความเซ็กซี่ของเธอ!
เอมี่ “พวกคุณอย่าขวางทางเข้าสิคะ!”
ปรากฏว่าพอพวกนักข่าวเห็นเข้าก็หันมารุมล้อมพวกเธอทันที!
“อาจารย์เสี่ยวตง!”
“รายชื่อเชิญร่วมงานวันเกิดของคุณมันจริงรึเปล่าครับ!”
“จางเย่กับเจี่ยงฮั่นเวยจะมาเมื่อไรคะ!”
“พวกเขามีความสัมพันธ์กับคุณไม่เลว คุณมีความเห็นกับเรื่องครั้งนี้อย่างไรบ้าง? ทำไมคราวนี้ถึงเชิญพวกเขามางานทั้งคู่คะ?”
“ผู้จัดการของจางเย่เป็นใครกันแน่ครับ?”
“อาจารย์เสี่ยวตง บอกใบ้หน่อยเถอะครับ!”
กล้องมากมายรุมรอคอยจับภาพ
เสี่ยวตงส่งสัญญาณให้ทีมพนักงานรักษาความปลอดภัยของโรงแรมมาเคลียร์พื้นที่บริเวณทางเข้าก่อน กันเหล่านักข่าวที่ขวางไปอยู่อีกทาง อำนวยความสะดวกให้แขกได้เข้าไปในบริเวณโรงแรม จากนั้นจึงหันกลับมากล่าวกับพวกนักข่าวด้วยน้ำเสียงจริงจัง “ก่อนอื่นฉันต้องขอชี้แจงสักเล็กน้อยนะคะ จางเย่กับคุณอาเจี่ยงเคยช่วยฉัน และดีกับฉันทั้งคู่ เรื่องในครั้งนี้ ฉันบอกได้เลยค่ะว่าเป็นข่าวลือ ขนาดฉันยังไม่ได้รับข้อมูลพวกนี้เลย ลือกันมาผิดๆ ทั้งนั้นล่ะค่ะ เท่าที่ฉันทราบ จางเย่กับอาเจี่ยงยังไม่เคยเจอหน้ากันเลย จะไปบอกว่าบาดหมางกันได้ยังไงคะ? มันย้อนแย้งกันชัดๆ!”
เหล่านักข่าวพากันพยักหน้า
จริงด้วย สองคนนี้ไม่เคยเจอหน้ากันมาก่อนด้วยซ้ำ!
อยู่ๆ จะมาทะเลาะกันเอาเป็นเอาตายได้ไง?
เสี่ยวตงพูดต่อ “ความจริงที่ฉันเชิญอาจารย์จางกับอาเจี่ยงมาในวันนี่ ก็เพื่อปรับความเข้าใจกัน ถึงเวลาต้องจบเรื่องนี้แล้ว จะได้ไม่ลือกันไปผิดๆ อีก”
หลีเสี่ยวเสียนก็ช่วยเสริม “ใช่แล้ว ลือกันไร้หลักฐานทั้งเพ”
เอมี่เองก็หัวเราะ “อย่าไปเชื่อข่าวลือเลยค่ะ! รอให้พี่ตงแนะนำเจี่ยงฮั่นเวยให้รู้จักกับจางเย่อย่างเป็นทางการเสร็จ จะให้พวกเขาถ่ายรูปคู่ด้วยกัน แล้วจะส่งให้พวกคุณดูนะคะ! ข่าวลือจะได้จบสักที!”
เสี่ยวตงกระแอม แอบเตะไปที่เท้าของเอมี่
พวกนักข่าวได้ฟัง ก็รู้สึกสับสนเล็กน้อย
ถ่ายรูปคู่?
หรือว่าจะเป็นข่าวลือจริงๆ?
พวกเขาเข้าใจผิดกันทั้งหมดเลยงั้นเหรอ?
ทันใดนั้น ก็มีคนตะโกน!
“มาแล้ว!”
“นั่นรถจางเย่!”
“เฮ้ย รถคันข้างๆ นั่นมัน?”
“อีกคันคือเจี่ยงฮั่นเวย!”
“พวกเขามาพร้อมกันเลยเหรอ?”
พวกนักข่าวตะลึง รีบยกกล้องขึ้นมารัวชัตเตอร์เก็บภาพ!
บางคนยังคิดจะพุ่งเขาไปหยุดรถเพื่อขอสัมภาษณ์อีกด้วย!
เสี่ยวตงเองก็ชะงักไปชั่วขณะ ไม่คิดว่ารถของทั้งสองคนนี้จะมาเจอกันตรงทางเข้า แต่เธอก็มีปฏิกิริยาตอบสนองในทันที โดยส่งสัญญาณเรียกพนักงานรักษาความปลอดภัยของโรงแรมให้เขาไปขัดขวางนักข่าว ส่วนเธอก็ยืนโบกไม้โบกมืออยู่ตรงนั้น ส่งสัญญาณให้รถของจางเย่กับเจี่ยงฮั่นเวยตรงเข้ามาในรั้วโรงแรม ไม่ต้องหยุดรถ เธอกลัวว่าถ้าทั้งคู่หยุดรถจนโดนนักข่าวล้อมไว้จริงๆ เรื่องราวจะวุ่นวายไปกันใหญ่ เธอคงไม่สามารถหาทางไกล่เกลี่ยก่อนได้!
เฉินกวงยิ้มพลางโบกมือทัก
จางเย่ที่อยู่ในรถเองก็ชูมือขึ้น โบกมือตอบคู่สามีภรรยาเหล่าเฉิน
ยังมีดาราจำนวนไม่น้อยซึ่งถูกขวางอยู่ตรงทางเข้าที่โบกมือหรือไม่ก็พยักหน้าพลางยิ้มน้อยๆ ให้กับรถของเจี่ยงฮั่นเวยอย่างอบอุ่น และดูกริ่งเกรง
“อาจารย์เจี่ยง!”
“มาแล้วเหรอครับ?”
“เข้าไปก่อนเถอะ เข้าไปก่อน!”
“ข้างนอกคนเยอะ เข้าไปแล้วค่อยคุยกัน!”
“เหลาเจี่ยง วันนี้ดื่มกินให้เต็มที่เลยนะ ไม่ได้ดื่มกับนายมานานแล้ว!”
รถของเจี่ยงฮั่นเวย เป็นรถ BMW Series 7 กระจกรถเลื่อนลงช้าๆ แล้วเขาก็พยักหน้าส่งเสียงทักทายตอบบรรดาเพื่อนเก่ารอบๆ
ดาราบางคนเริ่มทยอยสตาร์ทรถ เตรียมตัวเข้าไปในโรงแรมพร้อมกัน
ตอนนี้เอง จางเย่เพิ่งหันไปเห็นคนที่อยู่ในรถคันข้างๆ ในขณะเดียวกัน เจี่ยงฮั่นเวยก็เพิ่งเห็นจางเย่ที่นั่งอยู่ใน BMW X5 เช่นกัน คนทั้งสองต่างผงะ สบตากันราวหนึ่งวินาทีแล้วต่างถอนสายตาพร้อมกันโดยไม่ได้นัดหมาย
เจี่ยงฮั่นเวยเลื่อนกระจกปิด ยิ้มเย็นชา
จางเย่ก็มีสีหน้าไม่ต่างกัน
การพบหน้ากันครั้งแรกของทั้งสอง เกิดขึ้นเช่นนี้เอง!
และต่อมา ก็เกิดการ ‘ปะทะ’ กันครั้งแรกขึ้น!
เป็นเพราะอิทธิพลในวงการบันเทิงของเจี่ยงฮั่นเวยมีมากเกินไป ดาราบางส่วนที่มาถึงก่อนจึงไม่ไปเบียดเขา ต่างคิดจะให้พวกเจี่ยงฮั่นเวยกับจางเย่เข้าไปก่อน อีกทั้งในบรรดารถของทั้งคู่ BMW X5 ของจางเย่ได้เปรียบอยู่เล็กน้อย เนื่องจากทางด้านหน้าเป็นเนินชันขึ้น ด้วยระบบขับเคลื่อนสี่ล้อ จึงเห็นได้ชัดว่าเขาขับได้นุ่มกว่า บวกกับความเร็วยามเคลื่อนตัวเข้ามา ทำให้รถของจางเย่น่าจะได้เข้าไปก่อน จากนั้นถึงจะเป็นรถของเจี่ยงฮั่นเวย
แต่แล้วก็เกิดเรื่องขึ้น!
ภายในรถ
เจี่ยงฮั่นเวยออกคำสั่ง “แซงมัน!”
คนขับรถคือผู้ฝึกสอนศิลปะการต่อสู้คนหนึ่งในโรงฝึกของเขา “หา?”
เจี่ยงฮั่นเวยพูดซ้ำ “แซงมันไป!”
คนขับ “ประตูกว้างพอให้รถผ่านได้แค่คันเดียว!”
“ไม่มีปัญญาก็ไม่ต้อง!” เจี่ยงฮั่นเวยลั่น
“ฮ่าๆ เข้าใจแล้ว!” เมื่อเข้าใจเจตนาของเขา คนขับก็หัวเราะ “คอยดูเถอะ!”
ฉับพลัน BMW Series 7 ก็เร่งเครื่องออกตัว เสียงเครื่องยนต์คำรามกึกก้อง พาให้คนที่อยู่รอบๆ สะดุ้งเฮือก!
ทุกคนหันมองอย่างตกใจ เห็นรถของเจี่ยงฮั่นเวยพลันขับแซงขึ้นไป ความจริงถนนตรงทางเข้านั้นคับแคบ พอให้รถผ่านได้เพียงคันเดียวเท่านั้น เมื่อ BMW ของเจี่ยงฮั่นเวยปาดเลนแซงมา จึงทำให้ท้ายรถเฉียดรถของจางเย่!
เกือบชน!
แต่รถของเจี่ยงฮั่นเวยยังคงเบียดแซงต่อไป!
เจี่ยงฮั่นเวยหัวเราะสะใจ
คนขับรถและสมาชิกโรงฝึกอีกสองคนของเขาเองก็หัวเราะเสียงดัง
เฉินกวงขมวดคิ้ว “ทำบ้าอะไรเนี่ย?”
ฟ่านเหวินลี่ว่า “นิสัยใจร้อนของเจี่ยงฮั่นเวยนี่เหลือเกินจริงๆ”
ดาราสาวคนหนึ่งที่อยู่ข้างๆ กล่าว “นี่มันอันตรายมากเลยนะ! หวาดเสียวจริง!”
การแซงเช่นนี้อันตรายต่อทั้งสองฝ่ายอย่างแท้จริง เพราะถนนตรงทางเข้าเป็นทางชันขึ้นและลงต่อกัน ข้างทางยังเป็นเนินตัดลงไป บริเวณทางผ่านยังมีท่อนไม้สูงเป็นเนินหลังเต่าเพื่อให้รถชะลอความเร็ว หากขับไม่ดี สะดุดเนินเข้า ก็อาจเสียหลักพลิกคว่ำได้ เรื่องรถเสียหายยังเป็นเรื่องรอง แต่คนอาจได้รับบาดเจ็บ และยังอาจเป็นการบาดเจ็บร้ายแรง!
บรรดานักข่าวตะลึงงัน!
พวกเสี่ยวตง หลีเสี่ยวเสียนและเอมี่ก็นิ่งอึ้ง!
นี่ อาเจี่ยงทำอะไรกันเนี่ย!
ข้างนอกนี้มีนักข่าวอยู่เต็มไปหมดเลยนะ!
พวกดาราคนอื่นที่อยู่ตรงนั้น มีคนอึ้งปนขำอยู่ด้วยเช่นกัน ที่ขำคือพวกที่มีความสัมพันธ์กับเจี่ยงฮั่นเวย และรู้ถึงนิสัยใจคอของเหลาเจี่ยง จะมาแย่งถนนกับเหลาเจี่ยง? จางเย่อย่างแกจะมีน้ำยาเหรอ?
เพียงเสี้ยววินาทีนั้น เหล่านักข่าวต่างตื่นเต้นราวกับได้เห็นข่าวใหญ่ กดชัตเตอร์รัวเร็วจนแทบแหลก เสียงถ่ายรูปแชะๆ ดังระงม!
เจี่ยงฮั่นเวยก็คือเจี่ยงฮั่นเวย!
เป็นขาใหญ่แห่งวงการบันเทิง และยังคงแสดงอำนาจบาตรใหญ่เช่นเคย!
ทุกคนตกใจ แต่กลับไม่แปลกใจเลย เพราะนี่คือนิสัยของเจี่ยงฮั่นเวย ดูเหมือนก่อนหน้านี้เขาก็เคยทำเรื่องทำนองนี้มาแล้ว บุคลิกของเจี่ยงฮั่นเวยนั้นสมกับชื่อของเขา ค่อนข้างแข็งกร้าว และต้องแย่งชิงเป็นที่หนึ่งเสมอ ดังนั้นสำหรับคนของเจี่ยงฮั่นเวย นี่เป็นเรื่องปกติธรรมดาอย่างยิ่ง
วินาทีนั้น ทุกสายตาจับจ้องไปที่รถของเจี่ยงฮั่นเวย บางคนคิดไปถึงว่าจะกลับไปเขียนข่าวนี้ยังไงแล้ว
ในเวลานี้ หลายคนดูเหมือนจะลืมไปแล้ว ว่าบุคคลที่นั่งอยู่ในรถคันหลัง เป็นคนชื่อฉาวเรื่องความอารมณ์ร้อนยิ่งกว่าเจี่ยงฮั่นเวย มีชื่อด้านความอันธพาลยิ่งกว่าเจี่ยงฮั่นเวยมากนัก!
จางเย่เดือดดาลแล้ว!
แม่เอ็งสิ!
แต่ไหนแต่ไรการกระทำของจางเย่ล้วนมีเหตุผล ที่งานชุมนุมศิลปะการต่อสู้ เป็นสำนักหัวซานที่เล่นสกปรกก่อน ทำให้จางเย่กับเหราอ้ายหมิ่นเกือบเอาชีวิตไม่รอด เขาจึงย่อมต้องการคำอธิบายจากสำนักหัวซานเป็นธรรมดา คนอย่างเจี่ยงฮั่นเวยที่เป็นแค่ศิษย์ที่ถูกขับออกจากสำนักหัวซาน เรื่องนี้นายมายุ่งอะไรด้วย? มาประกาศในวงการบันเทิงจะตีผู้จัดการของฉันก่อน แล้วยังประกาศว่าต่อให้เอาญาติมาเป็นผู้จัดการก็ไม่ละเว้น แล้วตอนนี้แม่งยังมาปาดหน้ารถฉันอีก? ถ้าล้อรถลูกพี่ไม่กว้าง เมื่อกี้คงไถลตกข้างทางไปแล้ว!
ฉันอุตส่าห์ไว้หน้าแม่งแล้วนะ!
แม่งยังมาหาเรื่องไม่จบไม่สิ้น??
เสียงคำรามดึงขึ้น เครื่องยนต์ X5 ของจางเย่พุ่งออกตัวทันใด!
“อ๊า!”
“รถจางเย่มาแล้ว!”
“เกิดอะไรขึ้น?”
“เขา เขาคิดจะทำอะไร?”
“สวรรค์!”
ภาพเหตุการณ์เช่นนี้ ใครก็ไม่ทันตั้งตัว!
คนขับรถของเจี่ยงฮั่นเวยไม่รู้ตัวแม้แต่น้อย ตรงกันข้ามกลับขับส่ายไปส่ายมาเพื่อขวางรถจางเย่ รู้ว่าทำแบบนี้อีกฝ่ายต้องแซงไม่ได้แน่ จงใจยั่วโมโหเต็มที่!
ครูฝึกสอนศิลปะการต่อสู้อีกคนที่นั่งข้างคนขับหันหลังมาดูแล้วพูด “โดนปิดทางแล้ว! ข้างหน้ารถผ่านได้คันเดียว! ยังคิดจะแซงอีก? ฮ่า คิดจะบินแซงไปรึไง?”
รถจางเย่ใกล้เข้ามา!
ใกล้เข้ามาเรื่อยๆ!
แค่พริบตาเดียว X5 ของจางเย่ก็จ่อท้ายพวกเขาแล้ว!
ตอนนี้ ทุกคนในรถเจี่ยงฮั่นเวยเริ่มตื่นตระหนก
“ฉิบหาย!”
“ไอ้เวรนี่ทำไมไม่ชะลอ?”
“แม่งเอ๊ย!”
“จะชนแล้ว”
“ไอ้บ้านี่!”
เจี่ยงฮั่นเวยอึ้ง!
นักข่าวอึ้ง!
เสี่ยวตงอึ้ง!
ทุกคนที่อยู่ในเหตุการณ์ต่างอึ้ง!
จางเย่เหยียบคันเร่งจนมิดและ ‘ชนท้าย’ BMW ซีรีส์เจ็ดที่อยู่ด้านหน้าเข้าอย่างจัง ท่ามกลางสายตาหวาดผวาของทุกคน เสียงชนปะทะดังสนั่นหวั่นไหว ท้ายรถซีรีส์เจ็ดยุบลงไปอย่างชัดเจน แต่ตัว X5 ของจางเย่กลับไม่เป็นอะไร เพราะรถของเขาไม่ใช่ X5 ธรรมดาทั่วไป แต่เป็นรถกันกระสุนรุ่นสเปเชียลลิมิเต็ด!
“จางเย่!”
“โคตรปู่แกสิ!”
“เชี่ยเอ๊ย!”
“ไอ้หยา เอวฉัน!”
เจี่ยงฮั่นเวยเองก็โดนกระแทกเข้าที่แขน เขาเจ็บจนโมโห!
เวลานี้ ภาพทุกอย่างราวกับหยุดนิ่ง!
ไม่มีใครคิดว่าจางเย่จะกล้าชนจริง!
เฉินกวงกุมขมับ!
ฟ่านเหวินลี่ปาดเช็ดเหงื่อที่ไหลซึมตรงหน้าผาก!
พวกดาราคนอื่น แต่ละคนล้วนแต่ตะลึงอ้าปากค้าง!
นี่หรือคือจางเย่?
นี่หรือคือดาราดังสุดอัธพาลแห่งวงการบันเทิงคนนั้น?
เชี่ยแล้วไหมเล่า! ที่แท้ในวงการบันเทิงยังมีคนที่ดุร้ายยิ่งกว่าเจี่ยงฮั่นเวยอยู่อีก!?
จางเย่เร่งเรื่อง เข้าเกียร์ถอยเล็กน้อย เบี่ยงรถ แล้วบดล้อเข้าประตูโรงแรมไปอย่างไม่ไยดี!
นักข่าวที่สัมภาษณ์ ‘สปริงการ์เด้น’ ก่อนหน้านี้หันมองพวกเสี่ยวตงอย่างอึ้งงัน “พวกคุณแน่ใจนะว่าเดี๋ยวจะให้สองคนนี้ถ่ายรูปคู่กัน?”
เสี่ยวตง “...”
หลีเสี่ยวเสียน “...”
เอมี่ “...”
ข่าวใหญ่แล้ว!
แบบนี้ปิดยังไงก็ไม่มิดแล้ว!


[Go To Next Chapter]( ./54.md)