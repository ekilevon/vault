##บทที่ 1179 : เอ็มวีของจางเย่?
หลายวันให้หลัง
มหกรรมกีฬาโอลิมปิกสำเร็จลุล่วงลงด้วยดี
จางเย่เองก็ปิดฉากงานนี้อย่างประสบความสำเร็จ ระหว่างทางกลับบ้าน มีคนรั้งเขาไว้หลายครั้งทีเดียว
คนแรกคือที่สี่แยก เขามาถึงก็โดนตำรวจจราจรหญิงคนหนึ่งเรียกตัว
ตำรวจจราจรหญิงมองเขา “อาจารย์จางคะ”
จางเย่ตอบกลับด้วยความกระวนกระวาย “คุณตำรวจ ผมทำผิดกฎจราจรเหรอครับ?”
ตำรวจหญิง “แสดงใบขับขี่หน่อยได้ไหมคะ”
“ครับ” จางเย่รีบหยิบใบขับขี่ออกมา พูดเสริมว่า “ผมไม่ได้ดื่มเหล้านะ”
ตำรวจจราจรหญิงนั้นมองเขาด้วยสายตาพิจารณาอยู่เนิ่นนาน
จางเย่พยายามอธิบาย “ผมไม่ได้ฝ่าไฟแดงนะ ถ้าไม่เชื่อดูกล้องวงจรปิดได้เลยครับ จริงๆ นะ”
ตำรวจจราจรหญิงเริ่มรู้สึกกระดากเล็กน้อย “ฉันทราบค่ะ แค่จำรถคุณได้ เลยอยากขอลายเซ็นจากคุณเท่านั้นเอง” สำหรับคนที่จัดการงานจราจรแล้ว ป้ายทะเบียนและรุ่นรถของจางเย่ไม่ใช่ความลับแต่อย่างไร
จางเย่แทบจะเป็นลม แต่ก็แฝงความยินดีอยู่บ้าง “เฮ้อ บอกผมก่อนสิครับ ตกใจแทบแย่” จากนั้นเขาก็ยินดีเซ็นลายเซ็นให้เธออย่างไม่ลังเล
ตำรวจจราจรหญิงดีใจเป็นที่สุด พอจางเย่จากไป เธอก็เริ่มอวดเรื่องนี้ทางวิทยุสื่อสารของตำรวจ
“ฉันได้ลายเซ็นจางเย่ด้วยล่ะ!”
“หือ? ที่ไหนน่ะ?”
“แยกถนนจื้อซิน”
“ไปทางไหนต่อ?”
“หนานไค”
สุดท้ายที่แยกไฟแดงที่สาม เขาก็ต้องพบกับตำรวจจราจรหญิงที่ซิ่งมอเตอร์ไซค์ตามมาอีกคนหนึ่ง
ทำอะไรอีกเนี่ย?
จางเย่ลนลานเล็กน้อย มือรีบหยิบใบขับขี่ออกมาทันที
ตำรวจจราจรหญิงลงจากรถมอเตอร์ไซค์ เคาะกระจกของ BMW ด้วยความตื่นเต้น
จางเย่ลดกระจกลง
ตำรวจจราจรหญิง “อาจารย์จาง ขอลายเซ็นหน่อยได้ไหมคะ?”
จางเย่ “...”
นี่เป็นวิธีขอลายเซ็นที่น่ากลัวที่สุดเท่าที่จางเย่เคยพบมาเลยทีเดียว
สุดท้าย เขาก็โดนรั้งไว้ที่บริเวณบ้านของเหล่าเหราอีกรอบ
ก่อนจางเย่จะโด่งดัง เขาเคยอยู่ที่นี่มาพักใหญ่ ภายหลังสตูดิโอของเขาก็ตั้งอยู่ที่นี่ เพื่อนบ้านหลายคนจึงรู้จักเขาดี
“อ๊ะ อาจารย์จาง!”
“จางเย่กลับมาแล้ว!”
“จางน้อย งานพากย์กีฬาเสร็จแล้วหรือ?”
“พอเธอมาพากย์กีฬา พวกเราก็ดูทุกวันเลยนา”
“ใช่ๆ ขำมากเลย”
“เธอดังอีกแล้วนะ”
“การพากย์ในพิธีปิดนั่นก็พูดได้ดีมาก!”
จางเย่ยิ้มประสานมือคารวะ “ครับ ขอขอบคุณทุกคนที่สนับสนุนผมนะครับ”
ทุกคนล้วนพูดกันเธอคำฉันคำ
“แน่นอนอยู่แล้ว”
“ไม่สนับสนุนเธอแล้วจะไปสนับสนุนใคร?”
“เธอเป็นคนดังที่สุดในละแวกนี้แล้วนะ”
“ใช่ๆ เกิดมาเป็นคนละแวกนี้ ตายไปก็เป็น...ไม่ใช่แฮะ”
พูดจบทุกคนก็หัวเราะขำขัน
……
 
ที่ชั้นบน
ตอนนี้เหราอ้ายหมิ่นไม่อยู่บ้าน ไม่ทราบพาเฉินเฉินออกไปไหน
หยางซูเองก็ไม่อยู่บ้านเช่นกัน คงออกไปแจกใบปลิวสร้างชื่อของมวยไทเก๊กอีกแน่
จางเย่จึงตรงกลับขึ้นไปที่สตูดิโอ รับกราฟแสดงการเติบโตของชื่อเสียงทั้งในและต่างประเทศในช่วงโอลิมปิก ดูพลางพยักหน้าไปพลาง
จางจั่ว “นี่ในประเทศครับ”
จางเย่ “ดี”
จางจั่ว “นี่ของทวีปเอเชียครับ”
จางเย่ “อ้อ ไม่เลว”
ฮาฉีฉี “นี่คือสถิติจากการถูกอ้างถึงค่ะ ทุกอย่างเป็นบวกหมดเลย”
จางเย่ยิ้ม “โอเค หลายวันนี้ลำบากทุกคนแล้วนะครับ”
ฮาฉีฉียิ้ม “พวกเราไม่ได้ทำอะไรเลยค่ะ ทุกอย่างเป็นเพราะผลงานในฐานะนักพากย์ของคุณน่ะดีมากอยู่แล้ว”
จางจั่ว “ใช่ครับ คนดูน่ะกันชอบมาก แม้แต่สื่อกับทางการเองก็ทราบว่าคุณสร้างคุณประโยชน์ให้วงการนักพากย์แค่ไหน ด้วยความสัมพันธ์ของคุณกับวงการนี้ ยังมีคนออกมายอมรับกับสาธารณชน ยิ่งเป็นการยืนยันผลงานของคุณ ยังไงซะบทบาทนักพากย์กีฬาโอลิมปิกของคุณก็ทำให้ชื่อเสียงพุ่งขึ้นมามากแล้ว ถึงจะยังห่างจากทำเนียบดาราระดับเอสในประเทศอยู่ แต่ว่าระยะห่างก็ไม่ได้กว้างเท่าเดิมอีกแล้ว”
จางเย่พูดด้วยความพึงพอใจ “ค่อยเป็นค่อยไปเถอะ กินคำเดียวไม่ทำให้เป็นคนอ้วนหรอกนะ [1]”
เป้าหมายของเขาคือการขึ้นเป็นดาราระดับ S ในปีนี้ แต่จางเย่ไม่คิดจะข้ามอุปสรรคนี้โดยอาศัยแค่การพากย์โอลิมปิกเท่านั้น นี่เป็นเพียงฝันลมๆ แล้งๆ
เพลงประจำมหกรรมกีฬาโอลิมปิก
เพลงโปรโมตมหกรรมกีฬาโอลิมปิก
นักพากย์ในมหกรรมกีฬาโอลิมปิก
งานทั้งหลายที่เขาทำสร้างผลลัพธ์ออกมาได้ดีทีเดียว เขาพึงพอใจทีเดียว ส่วนที่เหลือ เขาจะค่อยๆ เดินต่อไปทีละก้าว
ฮาฉีฉี “ต่อไปคุณวางแผนอะไรไว้คะ?”
“พวกคุณคิดว่าไงล่ะ?” จางเย่ขอความเห็น
ทุกคนต่างส่งเสียงแสดงความเห็น
รับงานแสดง?
ทำรายการทีวี?
ถ่ายโฆษณา?
ปล่อยเพลงใหม่?
มีแต่งานเดิมๆ ทั้งนั้น
จางเย่คิดอยู่ครู่หนึ่งก่อนเอ่ย “ทำไมเราไม่ปล่อยซิงเกิลออกมาก่อนล่ะ? ทำมิวสิกวิดีโอ”
เสี่ยวหวังปรบมือเห็นด้วย “ใช่ๆ คุณยังไม่เคยปล่อยซิงเกิลทำเอ็มวีมาก่อนเลยนี่นา”
ตอนนี้จางเย่พยายามมุ่งเป้าไปที่สิ่งที่เขาไม่เคยทำมาก่อน เพราะจะสามารถเพิ่มค่าชื่อเสียงของเขาได้ดีกว่า ก่อนหน้านี้เขาก็เคยทดลองมาหลายครั้งแล้ว พวกถ่ายโฆษณาเขาทำมาก็มาก ถ้ายังทำแบบเดิม ยังไงก็ไม่มีทางได้ผลลัพธ์ดีเหมือนก่อนแน่นอน งานอื่นๆ ก็เช่นกัน อย่างถ่ายหนัง ได้บทสะใภ้หนึ่งครั้งสองครั้งสามครั้ง อาจจะมีชื่อโด่งดังในบทนี้ ไม่มีใครแสดงได้ดีเท่าคุณ แต่เมื่อติดภาพลักษณ์เช่นนี้แล้ว วันหนึ่งชื่อเสียงก็ต้องชนเข้ากับขีดจำกัด ซึ่งไม่ใช่สิ่งที่จางเย่ต้องการ ที่เขาต้องการคือความก้าวหน้ารอบด้านที่จะทำให้เขาสามารถก้าวขึ้นไปยังจุดที่สูงขึ้นกว่าเดิม ดังนั้นยิ่งทำงานใหม่ๆ ก็ยิ่งสร้างความแปลกใหม่และประหลาดใจให้กับผู้ชม ซึ่งจะทำให้ชื่อเสียงของเขาพุ่งขึ้นไปได้เร็วกว่า
แต่ตอนนี้ไม่มีงานใหญ่อะไร ในฐานะนักร้อง เขากลับยังไม่เคยมีอัลบั้มหรือเอ็มวีซิงเกิลของตนเอง เรื่องนี้ดูรับไม่ได้อยู่บ้าง
ในเมื่อไม่ว่ายังไงก็ต้องทำอยู่แล้วไม่ช้าก็เร็ว ถ้าอย่างนั้นก็ทำมันตอนนี้เลยนี่แหละ
ฮาฉีฉี “จะให้พวกเราทำอะไรบ้างคะ?”
“จะปล่อยผ่านทางไหนครับ?” อู่อี้ถาม
จางเย่ยิ้ม “ค่อยว่ากันเถอะ ยุ่งกันมาหลายวัน พักผ่อนให้สบายหน่อยนะ ฉันจะลองคิดๆ เรื่องเอ็มวีดูก่อน ไม่ต้องรีบหรอก”
จางจั่วแหย่ “คุณแต่งเพลงได้ภายในเสี้ยววินาทีไม่ใช่เหรอ ยังต้องคิดอะไรกันครับ?”
จางเย่จนปัญญา “ก็ซิงเกิลแรกนี่นา ผมก็ต้องวางแผนให้ถี่ถ้วนหน่อยสิ จะปล่อยตามสบายก็ไม่ได้ ยังไงก็ให้ผมคิดทบทวนหน่อยเถอะ”
ถ้าเป็นดาราคนอื่น ขอแค่มีเพลงดีๆ สักเพลงก็พอแล้ว จากนั้นหาทีมงานถ่ายทำเก่งๆ แล้วเชิญดารารับเชิญมาเล่นในเอ็มวี แต่งนั่นนิดนี่หน่อยก็สามารถออกฉาย แล้วรอไต่ขึ้นทำเนียบได้แล้ว แต่ทว่าเป้าหมายของจางเย่อยู่สูงกว่านั้นมาก เขาไม่ได้ขาดแคลนเพลงดีๆ แต่ที่เขาไม่มีก็คือตัวกลางที่จะช่วยส่งความรู้สึกของเขาให้แก่กับผู้ชม อีกอย่าง เพลงกับเอ็มวีเป็นคนละเรื่องกัน เอ็มวีต้องการงานภาพที่เหมาะสมกับเพลง ซึ่งยากยิ่งกว่าการแต่งแค่เพลงเสียอีก ซึ่งด้วยนิสัยของจางเย่ ถ้าไม่ทำคือไม่ทำ แต่ถ้าคิดจะทำ ก็ต้องทำให้สุดจึงจะควรค่าแก่ความพยายาม
จะเลือกเพลงไหนดีนะ?
จะร้องเพลงไหนดี?
จะเชิญใครมาดี?
ทุกอย่างต้องวางแผนเป็นอย่างดี
จางเย่โบกมือ “เอาล่ะ ไปพักผ่อนเถอะ”
“ครับ”
“งั้นพวกเราจะรอฟังข่าวจากคุณนะ”
“จะให้หยุดหลายวันจริงเหรอครับ?”
“ขอบคุณผู้กำกับจาง”
“ผมจะอยู่ทำโอทีที่นี่เองครับ ออฟฟิศไม่มีคนไม่ได้หรอก”
“เอาล่ะเหล่าอู่ ลำบากคุณหน่อยนะ”
“เฮ้ย ช่วยๆ กันน่ะครับ”
แม้ว่าสตูดิโอจะเพิ่งก่อตั้ง แต่ทุกคนก็เป็นเพื่อนร่วมงานเก่ากันมาหลายปี ต่างก็เคยฝ่าคลื่นลมฝนมาด้วยกัน ความเป็นทีมในออฟฟิศจึงดีเยี่ยม ทุกคนเป็นเหมือนเพื่อนกลุ่มเดียวกันอย่างไรอย่างนั้น
จางเย่เดินไปที่บาร์ รินไวน์ให้ตนเองแก้วหนึ่งพลางใคร่ครวญเรื่อง MV
ตอนนั้นเอง ต่งซานซานก็โทรเข้ามาหา
จางเย่ยิ้ม พลางรับสายกึ่งหยอกเย้า “สวัสดีครับอาจารย์ซานซาน”
“สวัสดีค่ะอาจารย์จาง” ต่งซานซานหัวเราะ “ว่างแล้วรึ?”
จางเย่ “ใช่ โอลิมปิกจบแล้ว ไม่มีงานของฉันแล้ว มีอะไรรึ? ฉันอยู่ที่สตูฯ นี่แหละ เรียกอิ่งอี๋กับคนอื่นๆ มาดื่มกันหน่อยไหม?”
ต่งซานซาน “กลางวันแสกๆ จะดื่มอะไรยะ ฉันโทรมาถามว่าเธอว่างรึเปล่า มะรืนนี้น่ะ”
“ว่าง ทำไมรึ?” จางเย่ถาม
ต่งซานซานยิ้ม “ใกล้เปิดเทอมแล้ว เพื่อนรุ่นเราหลายคนอยากกลับไปเยี่ยมมหา’ลัย ไปเยี่ยมอาจารย์ ดูสมรภูมิที่เคยฝ่าฟันกันมาน่ะ”
จางเย่พูดขึ้นทันที “ข้อนี้เห็นด้วย ดีเลย”
ต่งซานซาน “จบมากันก็หลายปี ก่อนนี้ยังไม่มีชื่อเสียงอะไร จะกลับไปหาทุกคนก็ขายขี้หน้า แต่สองปีมานี้ทุกคนทำงานกันหนักมาก พอเริ่มมีหน้ามีตามีผลงานแล้ว พวกเราเลยอยากจัดงานรวมรุ่นกันสักหน่อย หวังจะให้คนชั้นปีเราได้มาเจอกันน่ะ”
“ติดต่อครบแล้วเหรอ?”
“กำลังลองดูอยู่ แต่ว่าก็เกือบครบแล้วล่ะ”
“ได้ ทางฉันไม่มีปัญหาอะไร”
“งั้นก็ตามนี้นะ ส่วนคนอื่นๆ ฉันจะลองติดต่ออีกที”
“โอเค ฉันก็คิดถึงทุกคนเหมือนกัน
พอวางสาย จางเย่ก็กระดกไวน์เข้าปากหมดแก้ว
กลับสถาบัน?
งานรวมรุ่นชั้นปี?
นี่ทำให้เขาเกิดความคาดหวังขึ้นมาหน่อยๆ แล้ว!
 
----------------------------
 
[1] กินคำเดียวไม่ทำให้เป็นคนอ้วน สำนวน หมายถึงผลงานเล็กน้อยไม่นับว่าประสบความสำเร็จ
 
 
 


[Go To Next Chapter]( ./280.md)