##บทที่ 988 : ทำไมพวกคุณกลัวเขาขนาดนี้?
ด้านนอก
คนของสถานีโทรทัศน์ดาวเทียมนครหลวง BTV และกองถ่ายละครต่างก็กำลังยุ่งวุ่นวาย
พวกเขาได้เครื่องไม้เครื่องมือคืนมาแล้ว ทางกองถ่ายละครเองความจริงก็มาถ่ายแค่ไม่กี่ฉากเท่านั้น หลังเร่งจัดการไม่นาน ก็ถ่ายฉากของวันนี้จบแล้ว
"คัต!"
"ลำบากผู้กำกับหวังหน่อยนะคะ"
"ขอบคุณที่ลำบากครับพี่หนิง"
ทีมกองถ่ายเริ่มจัดเก็บอุปกรณ์
ในขณะนั้น จางเย่เดินกลับมาพอดี
เมื่อทีมงานเห็นเขาเข้า เหล่าผู้กำกับและรองผู้กำกับทั้งหลายก็รีบตรงเข้ามา
"อาจารย์จาง"
"ขอบคุณมากเลยครับ"
"วันนี้ต้องขอบคุณมากเลยครับ"
"ขอบคุณครับ!"
จางเย่ยิ้ม "ไม่ต้องเกรงใจ เรื่องของเจ๊หนิงผมต้องช่วยอยู่แล้ว อีกอย่างวันนี้ทีมรายการผมเองก็อยู่ที่นี่ ทั้งเรื่องน้ำใจเรื่องหน้าที่ ยังไงผมก็ต้องมาอยู่แล้ว"
หนิงหลันก็ยิ้มให้ "อาจารย์จาง ถ้าคุณไม่มา พวกเราก็ไม่รู้จะทำอย่างไรดี นับว่าคุณมีหน้ามีตาแล้ว คนอื่นๆ ไม่ว่าใครจะมาก็ไม่มีประโยชน์เลย"
จางเย่โบกมือ "เป็นเพราะทางโน้นให้เกียรติผมมากกว่า ความจริงเรื่องนี้เป็นเพราะพวกเราไม่ระวังกันเอง"
ผู้กำกับนั้นกล่าว "เป็นคนของผมที่ไม่ระมัดระวังเอง ต้องขอโทษด้วยครับ ทำให้คุณกับทางบีทีวีลำบากไปด้วย"
จางเย่ "ไม่ต้องเกรงใจ ยังไงเรื่องก็จบไปแล้ว"
กองถ่ายละครกลับไปพร้อมกับเครื่องมือทีละคน
หนิงหลันกลับไปเป็นคนสุดท้าย ก่อนไปเธอหันมองจางเย่ "ที่แท้อ้างชื่อเธอก็ใช้ได้จริงๆ นะ"
จางเย่ยิ้มน้อยๆ "คนที่นี่เขายังให้เกียรติผมอยู่นิดหน่อย ทางนั้นเขายังไว้หน้าผมน่ะครับ"
"อ้อ" หนิงหลันยิ้มอย่างงดงาม "ฉันรู้แล้ว ต่อไปถ้าเจอเรื่องแบบนี้อีก แค่อ้างชื่อของจางเย่ ต้องเคลียร์ได้แน่นอน"
จางเย่สะดุ้งโหยง รีบบอก "อย่านะครับ อย่าเชียวนะ"
หนิงหลันแปลกใจ "ทำไมล่ะ?"
จางเย่เหงื่อตก "อย่าอ้างชื่อผมเป็นพอครับ ผมไม่ได้มีหน้ามีตาขนาดนั้น"
อ้างชื่อฉัน?
คุณจะได้จมดินน่ะสิ!
สำนักมวยสกุลเหลียนยังไหว พวกสำนักเล็กในยุทธภพยังพอไหว คนพวกนี้อย่างน้อยยังพอเห็นแก่หน้าเขา แต่ถ้าไปวัดเส้าหลิน หัวซาน คุนหลุน พวกนี้ล่ะก็ อ้างชื่อฉัน? งั้นก็รนหาที่ตายชัดๆ! เรื่องที่เดิมทีไม่ใหญ่โต แต่ถ้าอ้างชื่อฉันออกมา เรื่องเล็กก็กลายเป็นเรื่องใหญ่แน่!
ไม่นานหลังจากนั้น หนิงหลันกับกองถ่ายก็กลับไป ออกจากพื้นที่ไปแล้ว
จางเย่จึงไปหาทีม BTV
เวลานี้พวกเขาเริ่มถ่ายทำโฆษณา กำลังลองมุมกล้อง
เมื่อหูเฟยเห็นจางเย่เดินมาก็เอ่ยทักทาย "เธอมีหน้ามีตาอยู่นี่ด้วย?"
จางเย่ยิ้มฝืน "นิดหน่อยครับ"
เสียวหลวี่ตะโกนอย่างยินดี "อาจารย์จาง สุดยอดเลยค่ะ!"
"นั่นสิครับ!" ต้าเฟยกล่าว "คุณไม่เห็นว่าก่อนนี้เป็นยังไง สถานการณ์อันตรายมาก แต่สุดท้ายพอคุณมา คนของสำนักมวยถึงกับไม่กล้าพูดอะไร นี่มันเรื่องอะไรกัน?"
"จางซือฝุคืออะไรกันแน่?" โหวเกอก็สงสัยเช่นกัน
จางเย่ยิ้ม "ฉายาทางการน่า ฉายาทางการ"
พอจางเย่ไม่พูด ทุกคนเดาอย่างไรก็เดาไม่ถูก แต่ทว่าเหตุการณ์วันนี้ทำให้ทุกคนต้องประหลาดใจอย่างมาก ในวงการศิลปะการต่อสู้ ทำไมจางเย่ถึงได้มีหน้ามีตายิ่งกว่าเจี่ยงฮั่นเวยอีกนะ?
เมื่อนายตำรวจที่ยืนอยู่ห่างออกไปมั่นใจว่าจะไม่เกิดเรื่องอะไรขึ้นแล้ว ก็หันมองหน้ากัน ก่อนกล่าวคำอำลากับทางบีทีวีอย่างรวดเร็ว ไม่แม้แต่จะทักทายจางเย่ แน่นอน พวกเขาย่อมรู้จักจางเย่ แต่ชื่อเสียงที่หมอนี่มีต่อตำรวจก็เหมือนกับวงการศิลปะการต่อสู้แห่งชาติ ก็คือโคตรฉาวโฉ่!
ถ้อยคำที่ว่า ‘ประตูทางของมนุษย์ถูกปิดลง ประตูกรงของสุนัขถูกเปิดออก’ และ ‘ไม่ว่าโซ่ตรวนเหล็กที่ขาข้าจะหนักแค่ไหน ไม่ว่าแส้หวายในมือเจ้าจะเงื้อสูงเยี่ยงไร’ ที่ทำให้เหล่าตำรวจต้องเผชิญหน้ากับฝูงชนเมื่อหลายปีก่อน ตอนนั้นพวกเขาแทบจะจมลงในคลื่นประชาชนอยู่แล้ว! จางเย่เข้าๆ ออกๆ สถานีตำรวจหลายครั้ง จึงเคยเผชิญกับฝ่ายตำรวจหลายคราว ดังนั้นพอตำรวจเห็นหน้าจางเย่ ปฏิกิริยาแรกก็คือหนีไปให้ไกล พวกเขารู้ซึ้งถึงกระดูกว่าเจ้าคนผู้นี้ชั่วร้ายเพียงใด!
เริ่มการถ่ายทำโฆษณาแล้ว
หูเฟยถาม "จางเอ้อร์ แบบนี้เป็นไง?"
"ใช้ได้" จางเย่ตอบ
หูเฟย "มีคำแนะนำไหม?"
จางเย่ยิ้ม "ผมแค่มาสังเกตการณ์ อย่าถามผมเลย"
หูเฟยแหย่ "เธอเป็นผู้กำกับที่มีเรตติ้งอันดับหนึ่งของประเทศตอนนี้นะ ในเมื่อเธอยืนอยู่ตรงนี้ ไม่ให้ถามเธอแล้วจะให้ฉันไปถามใคร?"
สุดท้าย จางเย่ยอมออกความเห็นเล็กน้อย ให้คำแนะนำในการถ่ายทำ แต่ก็เท่าที่จำเป็นเท่านั้น จางเย่หวังกับเดอะแมสก์ซิงเกอร์ไว้สูง เพราะนี่คือรายการที่เขาต้องการเข้าร่วมด้วย และนั่นก็คือสาเหตุที่จางเย่ไม่ต้องการมีส่วนร่วมในการผลิตรายการมากนัก เขาต้องการให้ทุกอย่างสะอาดสุจริต เพราะเวทีของเขาจะไม่ใช่หลังเวทีเช่นทุกครั้งอีกแล้ว
ผ่านไปครึ่งชั่วโมง
ผ่านไปหนึ่งชั่วโมง
ในที่สุดการถ่ายทำก็ใกล้เสร็จสิ้นแล้ว
จางเย่กอดอกยืนมองจากที่ไกล
ศิษย์สำนักมวยสกุลเหลียนลอบเหลือบมองเขาเป็นช่วงๆ บ้างแสดงสีหน้าประหลาดใจ บ้างมองเขาด้วยสายตาระแวดระวัง แต่ไม่ว่าเช่นใด ทุกคนล้วนมีประกายตาเจือความหวาดหวั่น ไม่มีใครกล้าเข้าใกล้ ต่างพยายามหลบหลีกไปไกล
พอคนของสถานีโทรทัศน์ดาวเทียมนครหลวงก็เห็นฉากนี้ ต่างก็นึกประหลาดใจ!
เสียวหลวี่ทนไม่ไหว เห็นด้านหลังของศิษย์สำนักมวยสกุลเหลียนคนหนึ่งก็ตรงเข้าไปถาม "พี่ใหญ่"
"หือ?" ศิษย์คนนั้นงุนงง
เสียวหลวี่ชี้ไปที่จางเย่ "ฉันถามหน่อยสิ พวกพี่ทำไมถึงกลัวอาจารย์จางกัน?"
ศิษย์คนนั้นใช้เสียงประหลาดตอบกลับ "เปล่านะ"
เสียวหลวี่ "จริงเหรอ?"
ศิษย์คนนั้นเหงื่อตก "พวกเราไม่ได้กลัวเขา"
เสียวหลวี่นึกสงสัย "อ้อ อย่างนั้นความรู้สึกฉันคงพลาดไปเอง"
ศิษย์ของสำนักมวยสกุลเหลียนได้แต่ลอบฝืนยิ้มในใจ ไม่กลัว? จะไม่กลัวได้ยังไง! เอ่ยชื่อจางเย่ในยุทธภพ มีใครไม่สั่นสะท้านบ้าง? มีแต่คนอย่างเธอที่ไม่รู้ว่าจางเย่ร้ายกาจแค่ไหนน่ะสิถึงกล้าพูดกับเขาแบบนั้น ถ้าเป็นคนในยุทธภพ มีใครกล้าวู่วามต่อหน้าเขา? แม้แต่สำนักใหญ่ที่มีความแค้นกับจางเย่ใหญ่โตยังอาจจะไม่กล้าด้วยซ้ำ พวกเขาบอกว่าต้องการประณามจางเย่ แต่นี่นานแค่ไหนแล้ว? ไม่เห็นมีสำนักไหนออกหน้ามาสักคน? พวกนั้นได้แต่พูดจาคุยโวเท่านั้นเอง!
……
ในเขตเมือง
ระหว่างทางกลับ
ข้างบนรถนั้น ผู้กำกับกำลังดุด่าตำหนิตากล้องที่เผลอไปเหยียบศิลาฟ้าของสำนักมวยสกุลเหลียน เขาด่ามาตลอดทาง "แกทำบ้าอะไรของแกวะ! ไม่เห็นว่ามีรั้วกั้นอยู่เรอะ?"
ตากล้องนั้นก้มหน้าไม่พูดจา เขาเองก็ถูกข่มขู่จนหวาดกลัวไปหมดแล้ว
ผู้กำกับยังโมโหไม่หาย "ถ้าไม่ใช่วันนี้เจ๊หนิงเชิญจางเย่มา กล้องของพวกเราคงเสียหายหมดแน่! แถมไม่แน่ว่าอาจมีคนบาดเจ็บด้วย!"
ตากล้องนั้นพูด "ผม ผมผิดไปแล้วครับ"
หนิงหลัน "เรื่องผ่านไปแล้วก็แล้วไปเถอะ ช่างเถอะค่ะผู้กำกับหวัง"
ผู้กำกับถอนใจกล่าว "แต่ว่าพูดกันจริงๆ นะ ถึงชื่อเสียงของอาจารย์จางในวงการเราจะไม่ดีนัก แต่ว่าเขาช่างมีหน้ามีตาใหญ่โตจริงๆ"
หนิงหลันเป็นหนี้บุญคุณจางเย่ครั้งใหญ่ ได้แต่ยิ้มแล้วกล่าวว่า "ทำไมเราไม่เพิ่มบทเข้าไปล่ะ? เชิญจางเย่มาแสดงเป็นไง?"
ผู้กำกับนั้นยิ้มเจื่อนๆ “คุณคิดว่าผมไม่ต้องการเหรอ? ถ้าจางเย่เข้าร่วมแสดง บทดารานำชายต้องเป็นของเขาแน่นอน แต่พอมีเรื่องสารคดีฝุ่นมลพิษ มีใครกล้าเชิญเขามาบ้าง? เขาล่วงเกินคนมากเกินไป คนที่เขาล่วงเกินครั้งนี้ยัง…ช่างเถอะ พูดไปก็เท่านั้น ผมน่ะประทับใจในตัวจางเย่ แต่ประทับใจก็ส่วนหนึ่ง ยังไงผมเองเป็นผู้กำกับ ผมก็ต้องรับผิดชอบกับบริษัทและผู้ลงทุนในหนังของผมด้วยเช่นกัน ผมต้องทำให้แน่ใจว่าหนังผมจะได้ฉาย ถ้าเชิญจางเย่มาตอนนี้ ใครจะกล้าฉายหนังของเราล่ะ?” เขาไม่ใช่ผู้กำกับชื่อดัง เป็นเพียงผู้กำกับเล็กๆ ที่ไม่ได้ผลิตหนังออกมาหลายปีแล้ว เขาต้องคิดด้วยว่าคนอื่นๆ จะคิดอย่างไร
หนิงหลัน "ร้ายแรงขนาดนั้นเลยเหรอคะ?"
ผู้กำกับพยักหน้า "ไม่อย่างนั้นคุณคิดว่าดาราระดับเออย่างจางเย่ ทำไมถึงยังหางานใหม่ไม่ได้จนถึงตอนนี้? นั่นก็เพราะไม่มีใครกล้าเชิญเขายังไงล่ะ"
ใช่สินะ
ถ้าเป็นเรื่องนี้ก็ช่วยไม่ได้แล้ว
หนิงหลันไม่พูดอะไรต่อ
ทันใดนั้น โปรแกรมแชตในมือถือก็ส่งเสียงเตือน
พอหนิงหลันเปิดดู ก็พบว่ามีข้อความในกลุ่มดาราจำนวนมาก มีคน @เธอหลายคน
เสี่ยวตง "เจ๊หนิง เป็นยังไงน่ะ?"
ฟ่านเหวินลี่ "ไม่ได้ลงไม้ลงมือกันใช่ไหม?"
จางหย่วนฉี "แล้วคนล่ะเป็นยังไงบ้าง?"
ฮั่วตงฟาง "เหล่าหนิง? ทำไมไม่ตอบล่ะ? อย่าบอกนะว่ามีเรื่องแล้ว?"
หนิงหลันรีบพิมพ์ตอบ "ขอบคุณทุกคนที่เป็นห่วงนะคะ เรื่องจัดการเรียบร้อยแล้ว ทุกคนปลอดภัยดี อุปกรณ์ก็ได้คืนมาครบเลย"
เสี่ยวตง "เอ๋? ทำไมไวอย่างนั้นล่ะ?"
หนิงหลันส่งอีโมติคอนยิ้ม "อื้ม พอจางเย่มาถึง ทุกคนก็ให้เกียรติเขา ในตอนนั้นพวกเขาก็แค่คืนอุปกรณ์เรากลับมา ไม่ต่อรองอะไรเลย!"
ดาราคนหนึ่งถาม "จางเย่?"
เฉินกวง "จางเย่ไปจริงเหรอ?"
เสี่ยวตง "อาจารย์จางมีหน้ามีตาอยู่ทางนั้นจริงๆ เหรอ?"
หนิงหลันหัวเราะแล้วว่า “ไม่ใช่แค่นั้นนะ พอเขาไปถึงปุ๊บ พวกคนในโรงฝึกก็เงียบกันหมดทันทีเลย แม้แต่เจ้าสำนักสกุลเหลียนยังเกรงอกเกรงใจเขา แต่เพราะอะไรนี่ก็ไม่รู้เหมือนกัน แต่ว่าฉันติดหนี้จางเย่ครั้งหนึ่ง ต้องหาทางชดใช้ให้เขาแล้วสิ หึๆ”
ดาราในแก๊งคนบ้าล้วนแต่คาดไม่ถึง มีหลายคนต้องการถามเจี่ยงฮั่นเวยว่าเกิดอะไรขึ้น เพราะในวงการบันเทิง เจี่ยงฮั่นเวยสมควรเป็นคนที่เกี่ยวข้องกับในยุทธภพมากที่สุดจึงจะถูก เขาควรเป็นคนรู้เรื่องราว แต่เมื่อนึกได้ว่าเขามีเรื่องกับจางเย่ ทุกคนก็รู้ว่าไม่ควรไปถามเขาอีก แล้วก็ได้แต่พากันคิดว่าจางเย่คงรู้จักกับคนในสกุลเหลียนละมั้ง เพราะพวกเขาคิดเหตุผลอื่นไม่ออกแล้ว


[Go To Next Chapter]( ./89.md)