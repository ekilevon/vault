##บทที่ 909: คุณน้าเจ้าของห้องอยู่หนใด!
วันต่อมา จางเย่นอนหลับจนเต็มอิ่มก่อนตื่นขึ้นมาเอง เขาส่งร่างแผนงานของสารคดีหมอกฝุ่นให้แก่ทีมงานแล้ว ส่วนเรื่องพวกเขาจะเอาไปถ่ายกันยังไงต่อ ไม่ต้องให้จางเย่กังวลสนใจ เพราะเขาขอลาพักร้อนเรียบร้อยแล้ว หลายวันนี้ เขาไม่อยากทำอะไรทั้งนั้น
แม่กำลังทำอาหารเช้าอยู่
ส่วนพ่อนั่งกำลังดูข่าวรอบเช้า
แม่ "ตื่นแล้วเรอะ?"
จางเย่ "กินอะไรอ่ะ?"
แม่ "เปา แกนึ่งเองนะ"
จางเย่ "โอเค ผมไปวิ่งก่อนแล้วจะกลับมากินนะ"
แม่ "หือ ขยันขึ้นมาเชียวนะ?"
จางเย่ "แค่ออกกำลังกายน่า จะได้สุขภาพดี รักษาความฟิตเอาไว้ไง"
พ่อ "ลาหยุดมาอาทิตย์นึงรึ? ไม่ออกไปเที่ยวให้สบายใจล่ะ"
จางเย่ "ก็ดีนะ ผมจะลองคิดดู"
ที่ด้านนอก
จางเย่วิ่งอยู่รอบไช่ซื่อโข่วรอบใหญ่ แต่ก็ยังไม่ทันเหนื่อย เลยวิ่งไปอีกสองรอบ ตอนที่วิ่งไปถึงหน้าป้ายรถเมล์ตรอกกว๋อจื่อเซียง กลับมีผู้หญิงสองคนก็ตะโกนขึ้นอย่างบ้าคลั่ง!
"จางเย่นี่!"
"รีบมาดูจางเย่เร็ว!"
"สวรรค์! นั่นเขาจริงด้วย!"
จางเย่รีบสวมแว่นกันแดดแล้ววิ่งกลับทันที
หญิงสาวทั้งสองวิ่งไล่ตามหลัง จากนั้นก็กลายเป็นกลุ่มใหญ่ขึ้นเรื่อยๆ จนสุดท้ายมีคนวิ่งตามหลังการ ‘จ๊อกกิ้ง’ ของจางเย่ถึงสิบกว่าคน
หลังเลื่อนชั้นขึ้นมาเป็นดาราระดับ A จางเย่ก็รู้สึกอย่างชัดเจนว่าผู้คนปฏิบัติต่อเขาแตกต่างจากตอนที่เป็นดาราระดับ B อย่างเมื่อวานตอนเลิกงาน เขาก็ถูกคนรุมล้อมระหว่างกำลังติดไฟแดงเช่นกัน
เมื่อกลับมาถึงบ้าน
จางเย่หอบแฮ่กๆ "ไอ้หยา เหนื่อยแทบตาย!"
พ่อมองเขา "ทำไมถึงวิ่งหนักขนาดนี้ล่ะ?"
"มีคนไล่ตามผมน่ะสิ!" จางเย่ซับเหงื่อด้วยผ้าขนหนู "โชคดีนะที่สองปีมานี้ลูกพี่วิ่งฝึกฝนร่างกายอยู่บ่อยๆ ไม่งั้นต้องโดนพวกนั้นรุมล้อมแน่!" ตั้งแต่เขาฝึกมวยไทเก๊ก...เอ่อ กินหนังสือทักษะมวยไทเก๊กนั่นแหละ เขาก็ให้ความสำคัญกับการฝึกฝนร่างกายอย่างยิ่ง แม้บางครั้งงานจะยุ่งจนไม่มีเวลา แต่ว่าพอมีวันว่าง เขาก็จะออกมาวิ่งเสมอ
"เฉินเฉิน ลุกขึ้นมากินข้าวได้แล้ว!" จางเย่เข้าไปเรียกเธอในห้อง
แต่ผลสุดท้าย เฉินเฉินเป็นตายก็ไม่ยอมไป
แล้วในทันใดนั้น มือถือจางเย่ที่วางอยู่นอกห้องก็ดังขึ้น เขาเดินออกไปดูจึงเห็นว่าเป็นสายของเหราอ้ายหมิ่น ก็รีบรับสายทันทีด้วยความโกรธเคือง "คุณเหรา ทำไมมือถือถึงได้ปิดสายตลอดเวลาจนติดต่อไม่ได้น่ะ?" ตอนนี้เขาโมโหจนเห็นช้างตัวเท่ามดแล้ว แม้แต่คำว่าเจ๊เหราก็ยังไม่เรียก เรียกคุณเหราตรงๆ!
คุณน้าเจ้าของห้องที่ปลายสายส่งเสียงมาอย่างเกียจคร้าน "เฉินเฉินล่ะ?"
จางเย่อารมณ์ไม่ดี "นอนอยู่ เรียกแล้วไม่ยอมตื่น"
เหราอ้ายหมิ่นกล่าว "อืม ลำบากนายแล้วนะไอ้หนู"
จางเย่บ่น "คุณบอกว่าผมลำบากเรอะ? นี่พระอาทิตย์ขึ้นทางตะวันตกรึไง?"
"ขอบคุณพ่อกับแม่นายด้วย" เหราอ้ายหมิ่นพูดเสียงเรียบ
จางเย่ "ช่างเถอะ อย่าพูดอะไรไม่มีประโยชน์ เมื่อไหร่คุณจะกลับมา? ตอนแรกบอกผมว่าจะไปแค่สักเดือนก็กลับแล้ว แต่ก็ยังเลทมาจนถึงตอนนี้? คุณดูสิว่านี่มันวันไหนเดือนไหนปีไหนแล้ว? โทรหาคุณทุกเดือนก็เอาแต่บอกว่าจะรีบกลับ กลับอะไรของคุณน่ะ? นี่มันครึ่งปีกว่าแล้วนะ!"
เหราอ้ายหมิ่น "คราวนี้จะรีบกลับแล้วจริงๆ อีกสองวันฉันก็กลับเมืองหลวงแล้ว"
จางเย่ชะงัก ถามด้วยความสงสัย "คุณมีปัญหาอะไรรึเปล่าน่ะ?"
เหราอ้ายหมิ่น "เรื่องเล็กน้อยน่า"
"ทำไมวันนี้ผมถึงรู้สึกว่าคุณแปลกไปกันนะ?" ก่อนหน้านี้เวลาโทรหา ปากของเหราอ้ายหมิ่นยังคงเป็นเช่นที่จางเย่คุ้นเคย ต้องจิกกัดเขาสักหลายคำ ยากนักที่จะได้พูดกันดีๆ แต่วันนี้เป็นอะไรไปแล้ว? ทั้งขอบคุณทั้งเห็นใจว่าเขาลำบาก?
เสียงของเหราอ้ายหมิ่นกลับมีชีวิตชีวาอีกครั้ง "วันนี้เหล่าเหนียงอารมณ์ดีมากแล้ว ไม่เคยอารมณ์ดีขนาดนี้มาก่อน เอาล่ะ ไม่คุยกับไอ้หนูอย่างเธอแล้ว! อย่างมากอีกสองวันฉันก็กลับแล้ว" แต่ทว่าประโยคต่อไปของเหราอ้ายหมิ่นกลับทำให้จางเย่ใจเต้นไม่เป็นส่ำ "ถ้าเกิดฉันกลับไปไม่ได้ นายก็ดูแลเฉินเฉินให้ดีนะ บ้านของฉันที่เจียวเหมินตรงนั้นยกให้นายเลย ตามนี้แหละ วางสายแล้วนะ!"
"เฮ้ย หมายความว่าไง? เฮ้ย? อย่าเพิ่งวางสิ!"
แต่สายตัดไปแล้ว!
จางเย่รีบโทรกลับไป ทว่ามือถือปิดเครื่อง!
เชี่ย!
ถ้ากลับไม่ได้?
ฝากดูแลเฉินเฉิน?
ยกบ้านให้นาย?
นี่หมายความว่าไงกันวะ?
แม่เห็นสถานการณ์ไม่ดีนักก็รีบถาม "ป้าของเฉินเฉินโทรมาเหรอ? ว่ายังไงบ้าง?"
จางเย่รีบกระซิบ "ผมก็ไม่รู้ เห็นบอกว่าอีกสองวันจะกลับมา แต่ว่าประโยคสุดท้ายนี่สิ เธอบอกว่าถ้าเกิดเธอไม่กลับมา บ้านนั่นจะยกให้ผม แล้วก็ฝากผมดูแลเฉินเฉินให้ดี!"
พ่อตกใจ "มีเรื่องงั้นรึ?"
"นี่...ทำไมจะกลับมาไม่ได้ล่ะ?" แม่ก็ตกใจจนอ้าปากค้าง "เธอไม่ได้ล้อเล่นใช่ไหม?"
พ่อรีบว่า "หรือว่าไม่สบาย? ที่ครึ่งปีนี้หายไปก็เพราะไปรักษาตัว? ต้องผ่าตัดงั้นรึ?"
จางเย่รีบพูด "ไร้สาระน่า ด้วยสุขภาพระดับนั้น ผมยังไม่เคยเห็นเธอเป็นหวัดเลยสักครั้ง ถึงผมป่วยตายไปสองรอบเธอก็ยังไม่ตายหรอก!"
"เอ๊ะ!" แม่โมโห "ตรุษจีนทำไมพูดจาไม่เป็นมงคล! ตายบ้าอะไรของแก!"
พ่อชักเป็นห่วง "ป้าของเฉินเฉินกำลังเจอเรื่องใหญ่แน่ๆ!"
"ต้องเป็นเรื่องใหญ่แน่นอน!" จางเย่กล่าว "เจ๊เหราขี้งกจะตาย เหรียญหนึ่งเฟินตกบนพื้นเธอยังเก็บขึ้นมาเช็ดๆ แต่มาตอนนี้กลับจะยกบ้านที่เจียวเหมินซึ่งซอยห้องไว้ได้สิบกว่าห้องให้ผมเปล่าๆ? เชี่ย! แปลว่าต้องมีเรื่องใหญ่เทียมฟ้าแน่ๆ!"
แม่ "..."
พ่อ "..."
จางเย่รีบพลิกรายชื่อเบอร์โทร "ไม่ได้การ ผมต้องถามเรื่องนี้ให้ชัด!"
เหราอ้ายหมิ่นปิดมือถือ อย่างนั้นเขาก็จะโทรหาศิษย์น้องของเหล่าเหรา หลวี่อวี้หู่ซึ่งทำงานอยู่ที่พิทักษ์สันติราษฎร์
แต่ว่าอีกฝ่ายก็ปิดเครื่องเหมือนกัน!
เกิดอะไรขึ้น?
นี่มันเกิดอะไรขึ้นกันแน่?
เขายังโทรหาผู้กำกับการต่งที่หน่วยรักษาความปลอดภัยทางไซเบอร์ ซึ่งเป็นหัวหน้าแผนกของพี่ดาบยักษ์ฟ่านอิงอวิ่น ตอนที่จางเย่มีเรื่องทำร้ายร่างกายลีอันกูจนต้องไปโรงพัก ตอนนั้นก็เป็นเหราอ้ายหมิ่นรบกวนหลวี่อวี้หู่ให้ติดต่อกับผู้กำกับการหน่วยงานรักษาความปลอดภัยทางไซเบอร์คนนี้ให้จางเย่เข้าไปรับการคุ้มภัย
ตู๊ดๆ สายติดแล้ว
"ฮ่าๆ อาจารย์จางเหรอ ยินดีด้วยๆ! ระดับเอแล้วนะ!" เหลาต่งกล่าว
จางเย่ไม่เสียเวลาขอบคุณ รีบถามทันที "ผู้กำกับต่ง หลวี่อวี้หู่ได้ติดต่อกับคุณบ้างไหมครับ?"
พอวางสาย จางเย่ก็อดสบถในใจคำหนึ่งไม่ได้ เขาย่อมเป็นกังวล คุณน้าเจ้าของห้องแม้จะปากร้ายไปบ้าง แต่ว่าตอนเขาลำบาก เพิ่งจบใหม่ๆ ยังไม่มีงานทำไม่มีข้าวตกถึงท้อง ก็เป็นเหราอ้ายหมิ่นที่ยื่นมือช่วยเหลือ แต่บัดนี้อีกฝ่ายกลับทิ้งคำพูดประหลาดๆ ไว้ ทำให้จางเย่หัวใจระส่ำระสายไม่เป็นสุข!
คุณไปไหนของคุณกันวะ?
สุดท้าย จางเย่กลับไปที่บ้านของตนเอง ปิดประตูเปิดคอมพิวเตอร์ เจาะเข้าทั้งสนามบิน บูทขายตั๋วรถไฟ รถทัวร์ เครือข่ายสัญญาณมือถือและอื่นๆ เพื่อค้นหาที่อยู่ของเหราอ้ายหมิ่น ยิ่งไปกว่านั้นจางเย่ถึงกับกล้าเจาะเข้าระบบธนาคารเพื่อพยายามค้นหาข้อมูลการใช้งานทางการเงินของเหราอ้ายหมิ่น แม้ตัวเขาจะนับเป็นแฮกเกอร์ที่ทั่วโลกกำลังต้องการตัว แต่การกระทำเช่นนี้ก็ยังนับเป็นความเสี่ยงสูงสุด แต่ถึงอย่างนั้นจางเย่ก็ยังหาทางไม่เจอ ไม่ใช่ว่าเขาไม่เก่ง แต่เว็บไซต์จำนวนมากไม่ได้เชื่อมต่อร่วมกัน ถ้าจะไล่ค้นหาไปทีละเว็บไซต์ งานจะหนักมาก ทั้งยังต้องหลบเลี่ยงไฟร์วอลล์และผู้เชี่ยวชาญด้านความปลอดภัยทางเครือข่ายอีก ถ้าเขาต้องการหาจริงๆ คงต้องใช้เวลาไม่ต่ำกว่าสามวันห้าวัน แต่เหราอ้ายหมิ่นออกปากทางโทรศัพท์แล้วว่าเรื่องนี้จะชัดเจนภายในสองวันนี้เท่านั้น!
ทำยังไงดี?
จะทำยังไงดี?
จางเย่อับจนหนทาง พอผลักประตูออกไปก็ตะโกนลั่น "เหราอ้ายหมิ่น ไปไหนของคุณน่ะ..." แต่ยังพูดไม่ทันจบเขาก็ต้องรีบปิดปาก "เฉินเฉิน ตื่นแล้วเหรอ?"
เฉินเฉินมองเขา "ป้าหนูเป็นอะไร?"
แม่รีบขยิบตาให้เขาทันที
จางเย่แสร้งหัวเราะ "ไม่มีอะไรๆ ป้าเธอเพิ่งโทรมาถามว่าเธอทำการบ้านรึเปล่า เรียนเป็นยังไงบ้าง ฉันก็บอกไปว่าเธอเก่งมาก"
เฉินเฉินกลับประสาทไวอย่างยิ่ง จ้องเขาตาเขม็ง "ป้าหนูล่ะ?"
จางเย่อึกอัก "เธอ...อีกสองวันก็กลับมาแล้ว"
"กินข้าวๆๆๆ!" แม่รีบขัดจังหวะ ยิ้มแล้วกล่าว "มา เฉินเฉิน วันนี้ย่าทำซาลาเปาให้ลองชิมล่ะ"
พ่อถือตะเกียบ ยิ้มพลางแบ่งให้เฉินเฉินคู่หนึ่ง "ลองชิมสิ อร่อยนะ"
เฉินเฉินกลับไม่ขยับตะเกียบ ตาจ้องจางเย่ไม่กะพริบ "จางเย่ ป้าหนูล่ะ?"
"บอกแล้วไม่ใช่เหรอ" จางเย่ปั้นหน้ายิ้ม "เดี๋ยวก็กลับมาแล้ว"
"กินซาลาเปานะเฉินเฉิน" แม่ยิ้มน้อยๆ "เดี๋ยวเย็นหมดหรอก"
เฉินเฉินสีหน้าเครียด เธอกระโดดผลุงลงจากเก้าอี้ เข้าไปดึงแขนจางเย่ "จางเย่! พาหนูไปหาป้านะ!"
ยัยเด็กนี่ฉลาดจริงๆ
จางเย่ "อย่าโวยวาย"
เฉินเฉินแผดเสียง "จางเย่! จางเย่!"
จางเย่ขู่เธอ "โวยวายอีกฉันจะโกรธแล้วนะ!"
เฉินเฉินไม่ฟัง เอาแต่ดึงเสื้อจางเย่ลากตัวเขาออกไปที่ประตูทีละก้าว ลากไปพลางก็ตะโกน "พาหนูไปหาป้า! จางเย่! คุณพาหนูไปหาป้านะ!"
จางเย่เพิ่งเคยเห็นเฉินเฉินร้อนรนเช่นนี้เป็นครั้งแรก
เห็นฉากนี้ แม่ก็สะกดอารมณ์ไม่อยู่ ปวดใจจนน้ำตาไหลรื้น!
จางเย่เองก็ยิ่งตระหนก "ฉันก็อยากรู้ว่าเธออยู่ที่ไหนเหมือนกัน จะให้พายัยหนูอย่างเธอไปหาได้ยังไง!"
เฉินเฉินยิ่งตะโกนยิ่งเสียงดัง "จางเย่! พาหนูไปนะ!"
"ฉันหาเธอไม่เจอ" จางเย่ยิ่งฟังก็ยิ่งใจอ่อนลงทุกที
เฉินเฉินยังคงแผดเสียง "จางเย่! พาหนูไปหาป้าเดี๋ยวนี้นะ! จางเย่! จางเย่! จางเย่!" เธอร้องไห้จนเสียงแหบพร่า
คิดถึงเหราอ้ายหมิ่น
มองดูเฉินเฉิน
จางเย่ยิ่งรู้สึกกังวลใจ!
"จางเย่! จางเย่!"
ฉับพลันนั้นจางเย่ก็กัดฟัน ตบหน้าขาแล้วตวาด "โว้ย! ได้! ฉันจะพาเธอไปหาป้าเธอเอง! ต่อให้หลบซ่อนตัวอยู่ในซาฮาราฉันแม่งก็จะหาให้เจอ!"
เฉินเฉินยอมเงียบเสียงลงแล้ว
"กว่าจะได้พักหลายวันแบบนี้ไม่ง่ายเลยนะ! ไม่ง่ายเลยนะว้อย!" จางเย่หมุนตัวไปบอกพ่อกับแม่ "พ่อ แม่ ผมไปหลายวันนะ!"
พ่อตระหนก "แผ่นดินกว้างใหญ่ แกรู้หรือจะไปหาที่ไหน?"
จางเย่หงุดหงิด "รู้กับผีน่ะสิ! เดี๋ยวผมค่อยคิดหาวิธีเอา!"


[Go To Next Chapter]( ./10.md)