##บทที่ 1033 : ได้กุญแจบ้านแฟนสาว!
วันอังคาร
ยามเช้าตรู่
จางเย่กดปิดนาฬิกาปลุก หลังจากลืมตาตื่นสิ่งแรกที่ทำคือเปิดมือถือดูอันดับดารายอดนิยมและดารายอดยี้ระดับประเทศในเวยป๋อ การโหวตเสร็จสิ้นลงแล้ว ผลโหวตถูกประกาศออกมาสดๆ ร้อนๆ!
อันดับดาราสุดอัปลักษณ์ :
ที่หนึ่ง : โจ๊กเกอร์ (10.7 ล้านโหวต)
ที่สอง : จางเย่ (8.85 ล้านโหวต)
ที่สาม : จ้าวเสี่ยวเหยียน (2.7 ล้านโหวต)
อันดับไม่เปลี่ยนแปลงไปเลยสักนิด เปลี่ยนแค่คะแนนโหวต คะแนนพุ่งสูงขึ้นมาก ไม่ว่าจะเป็นคะแนนโหวตที่หนึ่งของโจ๊กเกอร์หรือที่สองในชื่อตัวเองของจางเย่ ก็มากกว่าที่สามตั้งหลายเท่า ผลลัพธ์ขาดลอยอย่างไม่ต้องสงสัย!
ชาวเน็ตยังคงหัวเราะชอบใจ
“ฮ่าๆๆ!”
“อาจารย์จางครองที่สองแน่นเหนียว!”
“เจริญหูเจริญตาดีจัง!”
“โจ๊กเกอร์ยังที่หนึ่งอยู่เหรอ?”
“คะแนนโหวตถล่มทลายจริงๆ!”
“ใครมาโหวตให้นักหนา? เชี่ย ทำไมคะแนนโหวตเยอะงี้?”
“ฉันโหวตล่ะ!”
“ฉันทุ่มโหวตให้โจ๊กเกอร์สิบคะแนน โหวตกันทั้งบ้านเลย!”
“ฉันทุ่มโหวตให้อาจารย์จางเย่ไอดอลของฉันไปเจ็ดคะแนน!”
“ฉันลงทะเบียนไปหลายบัญชี โหวตให้โจ๊กเกอร์!”
“พรืด พวกนายนี่ว่างเกินไปแล้วโว้ย!”
ตอนนี้ชื่อเสียงของโจ๊กเกอร์โด่งดังนัก ยังไม่ต้องพูดถึงว่าดังในแง่ไหน แต่อย่างน้อยผู้คนต้องรู้จักและให้ความสนใจเขาถึงได้โหวตให้เขา นี่ก็คือระดับความสนใจที่มีต่อตัวโจ๊กเกอร์ในปัจจุบัน เป็นสิ่งที่ไม่มีปรากฏมาก่อนในเว็บไซต์ทางการ ‘เดอะแมสก์ซิงเกอร์’ ของสถานี BTV ที่มีการสำรวจเรตติ้งความนิยมนักร้องในเว็บไซต์ทางการ ก่อนหน้านี้นักร้องแต่ละคนล้วนมีคะแนนโหวตไม่กี่แสน จากนั้นหลายวันต่อมาจึงขึ้นหลักล้าน เพราะเว็บไซต์ทางการของสถานี BTV มีผู้เข้าชมจำนวนน้อยเกินไป ไม่ใช่ทุกคนที่จะคลิกเข้าไป แต่ที่เวยป๋อนั้นต่างกัน แทบทุกคนล้วนมีบัญชีเวยป๋อ จึงล้วนเข้าถึงได้หมด นักร้องคนหนึ่งที่ยังไม่ได้ถอดหน้ากากและไม่รู้ว่าเป็นใครกลับได้คะแนนโหวตมากมายถึงเพียงนี้ นี่เป็นสิ่งมหัศจรรย์ที่ไม่อาจลอกเลียนได้!
ที่บ้าน
แต่เจ้าตัวคนได้คะแนนโหวตกลับไม่รู้สึกดีใจ ลุกจากเตียงอย่างไร้อารมณ์
แม่กำลังปัดกวาดพื้นอยู่ข้างนอกห้อง “อ๊ะ ทำไมตื่นเช้าจัง?”
จางเย่ครางอื้อในลำคอ
“ฉันยังไม่ได้ทำกับข้าวเลย” แม่ว่า
“งั้นผมออกไปหากินเองดีกว่า” จางเย่หาวหวอด แล้วเข้าห้องน้ำไปแปรงฟัน
แม่พึมพำตอบอืม แล้วหัวเราะ “เป็นอะไรไป? ยังอารมณ์เสียเรื่องดาราสุดอัปลักษณ์นั่นอีกรึไง? อย่าไปถือสาเลยน่า พวกเขาก็แค่แหย่แกเล่นขำๆ อีกอย่างนี่ก็บอกได้ว่าความนิยมของแกยังไม่ตกไปไงล่ะ”
จางเย่ส่งเสียงฮึ “ถ้าเป็นแบบนี้ยอมตกหน่อยก็ได้”
เปลี่ยนเสื้อผ้าเสร็จ ก็ลงไปชั้นล่างแล้วขับรถออกไป
ระหว่างทาง เขาโทรหาอู๋เจ๋อชิง
ตู๊ด ตู๊ด ตู๊ด ตู๊ด ตู๊ด
เสียงสัญญาณดังอยู่สี่ห้าครั้งถึงมีคนรับสาย
จางเย่ “อู๋ ตื่นหรือยัง?”
อู๋เจ๋อชิง “กำลังตื่นค่ะ”
จางเย่ “ยังหลับอยู่เหรอ? ใกล้จะได้เวลาไปทำงานแล้วรึเปล่า?”
อู๋เจ๋อชิง “อืม”
จางเย่ “ไปกี่โมง?”
อู๋เจ๋อชิง “แปดโมง เดี๋ยวทานอาหารเช้าก่อน”
จางเย่ “ไม่ต้องทำนะ ผมกำลังไป เดี๋ยวแวะซื้อให้”
ได้ยินเสียงหาวเบาๆ ลอดมา “ได้ค่ะ งั้นฉันไปแต่งตัวก่อน”
ตอนที่ถึงบ้านของเหล่าอู๋ เป็นเวลาเจ็ดโมงสิบห้านาที
ในคฤหาสน์
อู๋เจ๋อชิงตื่นแล้ว กำลังรดน้ำดอกไม้อยู่ในสวน
จางเย่เร่งรีบเดินเข้ามา “รีบกินตอนยังร้อนๆ เถอะ เสียเวลากลางทางไปหน่อย โดนคนจำได้ เจ้าของแผงลอยอาหารเช้าตื๊อจะให้ผมเซ็นลายเซ็น แถมยังถามผมหน้าตาตื่นอีกว่าดาราดังอย่างผมกินอาหารเช้าด้วยเหรอ? ผมไม่รู้จะตอบยังไงเลย”
อู๋เจ๋อชิงหัวเราะอย่างอบอุ่น วางของในมือลง “โอเคค่ะ ซื้ออะไรมาหรือ?”
“น้ำเต้าหู้ปาท่องโก๋ แล้วก็ซาลาเปาถาดหนึ่ง คุณชอบกินอะไรก็กินเต็มที่เลย”
“เธอก็ยังไม่ได้ทานใช่ไหมคะ?”
“ยังหรอก ผมก็เองเพิ่งตื่นไม่นาน”
ทั้งสองนั่งที่โต๊ะกินข้าว ต่างคนต่างกิน
จางเย่กินไปพลาง สายตากลับจับอยู่ที่ดวงหน้าของอู๋เจ๋อชิง มองเธออย่างเพลิดเพลิน “รสชาติใช้ได้รึเปล่า? ผมไปซื้อมาจากร้านที่ถนนไท่ผิงแน่ะ”
อู๋เจ๋อชิงพยักหน้า “อร่อยค่ะ” จางนั้นก็หัวเราะเบาๆ หันมองเขา “คราวหลังถ้าเธออยากแวะมาตอนเช้า ไม่ต้องแวะซื้อเข้ามาหรอก ตอนนี้ต่อให้เธอใส่แว่นกันแดดก็มีคนจำได้ไม่น้อย ตรงมาที่นี่เลย ที่บ้านมีวัตถุดิบพร้อม ฉันจะทำให้ทานเอง”
จางเย่กล่าวอย่างอารมณ์ดี “แบบนั้นได้ที่ไหน ทุกวันนี้คุณเช้ามาก็ต้องไปทำงาน อย่าลำบากเลย ยังไงตอนนี้ผมก็อยู่บ้านเฉยๆ ไม่มีธุระอะไร ที่มีก็เวลานี่แหละ”
หลังมื้ออาหาร
ยังอีกยี่สิบนาทีจะแปดโมง
อู๋เจ๋อชิงพลันถามขึ้น “วันนี้ฉันแต่งชุดนี้เข้ารึเปล่าคะ?”
ชุดสูทผู้หญิงสีเทาสไตล์ตะวันตก เสื้อเชิ้ตสีขาว ดูทางการมาก
จางเย่มองดู แล้วยิ้มบาง “ใช้ได้”
“ใช้ได้ก็คือธรรมดา?”
“โอ๊ย คุณใส่อะไรก็สวย”
“งั้นเธอเลือกให้ฉันสักชุดเป็นไงคะ?”
“ได้สิ!”
“ไปทำงานทุกวันนี้ไม่รู้จะใส่อะไรดีแล้ว”
“ผมเองๆ เรื่องนี้ผมเชี่ยวชาญ!”
จางเย่ขันอาสา เดินตามอู๋เจ๋อชิงขึ้นไปชั้นบน ตรงไปหาชุดในตู้เสื้อผ้ามาให้เธอเปลี่ยน เมื่อก้มลงเปิดลิ้นชักหนึ่ง ปรากฏข้างในเต็มไปด้วยชุดชั้นในและยกทรงหลากสีสัน เขาสำลักแค่ก แล้วรีบดันลิ้นชักนั้นปิดตามเดิม
อู๋เจ๋อชิงไม่ได้รบกวน เพียงแต่นั่งอยู่ด้านข้างมองพลางยิ้มเรื่อย
ครู่ต่อมา จางเย่ก็หยิบกางเกงขายาวตัวหนึ่งออกมาจากตู้ เดินเข้าไป ทำท่าทาบกับตัวอู๋เจ๋อชิง “ตัวนี้เป็นไง? สีเทาเหมือนกัน แต่บางกว่าตัวที่คุณใส่อยู่ ตัวนั้นขาบานไปหน่อย ดูเทอะทะ ไม่ค่อยเข้ากันเท่าไร”
อู๋เจ๋อชิงมองดู “ดีค่ะ”
จางเย่พยักหน้า “งั้นคุณเปลี่ยนไปนะ”
ปรากฏว่า ในจังหวะที่ยื่นชุดให้อู๋เจ๋อชิง มองดูเธอรับกางเกงตัวนั้นไป จางเย่กำลังจะออกจากห้อง แต่แล้วเขาก็ต้องตกตะลึงเมื่อเธอปลดเข็มขัดออก เสียงดังกริ๊ก
อ๋า?
ถอดอย่างนี้เลยเหรอ?
จางเย่เหงื่อผุด หันหลังให้โดยสัญชาตญาณ “ผมไม่มอง คุณเปลี่ยนเถอะ”
“ค่ะ”
ได้ยินเสียงซอกแซกอยู่เบื้องหลัง
จางเย่ไม่อาจหักห้ามใจไม่ให้หันไปมอง ความคิดหนึ่งแล่นขึ้นมา ลูกพี่ขอแต่งงานสำเร็จแล้ว จะเป็นไรไปเล่า? อู๋เขาก็ไม่ได้ว่าอะไรเขาสักหน่อย ทำไมไม่ดูเล่า?
ไม่ดูนี่เสียของเลยนะ!
หลังจากสู้กับตัวเองอยู่พักหนึ่ง จางเย่ก็หันไป
แต่ปากยังหาข้ออ้าง “เปลี่ยนเสร็จแล้วสินะ?”
กางเกงตัวใหม่ถูกสวมทับลงบนท่อนขาเรียวงามเรียบเนียนทั้งสองข้าง แต่ยังไม่ทันสวมเสร็จเรียบร้อยดี เพิ่งใส่ได้เพียงครึ่งเดียว ค้างอยู่ตรงเหนือเข่า
“เกือบแล้วค่ะ” อู๋เจ๋อชิงกล่าว
จางเย่กะพริบตาปริบ
อู๋เจ๋อชิงใส่เข็มขัดกลับในที่สุด
จางเย่ดีดนิ้วเปาะ “กางเกงตัวนี้สิเด็ด!”
อู๋เจ๋อชิงเดินไปที่กระจกตรงหน้าตู้เสื้อผ้า ยิ้มพลางกล่าว “อืม ใช้ได้ งั้นก็ตัวนี้” ดูนาฬิกาทีหนึ่ง แล้วเธอก็หันกลับมา “เอาละ ต้องไปทำงานแล้ว ช้ากว่านี้จะสายเอา”
จางเย่ “รีบไปเถอะ”
“จริงสิ” อู๋เจ๋อชิงพูดพลางเดินไปที่หน้าตู้ลิ้นชักตู้หนึ่ง ดึงตู้เปิด หยิบเอากุญแจพวงหนึ่งออกมายื่นให้จางเย่ “นี่กุญแจบ้านค่ะ ต่อไปเธออยากจะมาก็มา ไม่ต้องคอยให้ฉันเปิดประตูให้แล้ว” พลางชี้ไปที่กุญแจดอกใหญ่แล้วกล่าว “นี่สำหรับประตูหน้า ส่วนนี่กุญแจเปิดสวน นี่กุญแจรีโมตโรงรถ แล้วนี่ของห้องนอนใหญ่ชั้นสอง ส่วนนี่มาสเตอร์คีย์พวกลิ้นชัก แต่ปกติฉันก็ไม่ได้ล็อกหรอก”
กุญแจเข้าบ้าน?
จางเย่กำไว้ในมือ “ให้ผมจริงเหรอ?”
อู๋เจ๋อชิงถาม “ทำไมละคะ?”
“ไม่มีอะไร” จางเย่ยิ้ม “งั้นผมขอรับไว้แล้วกัน”
อู๋เจ๋อชิงส่งเสียงเป็นเชิงตอบรับในลำคอ “ไม่ต้องรีบหางาน ใช้เวลาพักผ่อนให้เต็มที่นะคะ”
จางเย่ “โอเค”
อู๋เจ๋อชิง “ถ้านอนไม่อิ่ม ก็นอนที่นี่สักงีบแล้วค่อยไป จะนอนในห้องเล็ก หรือจะนอนห้องฉันก็ได้ ตามใจค่ะ ฉันไปก่อนแล้ว”
จางเย่ยิ้ม “งั้นผมไม่ไปส่งแล้วนะ คนอื่นมาเห็นผมส่งคุณไปทำงานแต่เช้า เดี๋ยวจะแตกตื่นกันทั้งวงการเปล่าๆ!”
อู๋เจ๋อชิงยิ้ม “ค่ะ”
นี่ไม่ใช่เรื่องล้อเล่น
ถ้ามีคนรู้ว่าจางเย่กับอู๋เจ๋อชิงจะแต่งงานกัน?
SARFT จะต้องปั่นป่วน!
วงการบันเทิงก็จะต้องโกลาหลแน่นอน!


[Go To Next Chapter]( ./134.md)