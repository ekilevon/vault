##บทที่ 1098 : นัดประลองกับว่าที่พ่อตา!
ข้างในบ้าน
ทุกคนต่างตกตะลึงในฝีมือหมากล้อมของจางเย่!
ชนะได้ยังไง?
เธอชนะได้ยังไงกัน?
แน่นอน อู๋ฉางเหอในตอนนี้ ไม่ใช่ฉางเหอเก้าดั้งที่เรียกลมเรียกฝนได้เมื่อยี่สิบปีก่อนอีกแล้ว ทักษะหมากล้อมของเขาถดถอยลงไปแล้ว ด้อยกว่าจุดสูงสุดในชีวิตเขาถึงช่วงใหญ่ หมากล้อมนั้น แม้จะเห็นว่ามีผู้สูงอายุเล่นกันมาก แต่ว่าในความเป็นจริง เหล่ามือหมากผู้อยู่จุดสูงสุดของวงการล้วนเป็นคนหนุ่มสาว น้อยนักที่จะมีใครอายุเกินสี่สิบ แต่ทว่าอดีตอันดับหนึ่งก็ยังคงเป็นอันดับหนึ่ง ถึงจะถดถอยลงไปก็ไม่ได้ตกต่ำมากขนาดนั้น ก็ยังคงอยู่ในระดับของมืออาชีพ ไม่ใช่ถดถอยไปจนถึงระดับมือสมัครเล่นแต่อย่างใด ต่อให้อู๋ฉางเหอประมาทศัตรู ตอนต้นเกมไม่ได้เล่นจริงจังนัก แต่ก็ไม่ควรจะแพ้แบบนี้! ไม่มีเหตุผลเลย!
ต่อให้สองหมาก?
แม่งยังชนะอีก?
สำหรับนักหมากล้อมมืออาชีพแล้ว นี่คือความอัปยศอย่างที่สุด!
เนื่องจากสำหรับมืออาชีพแล้ว อย่าว่าถึงเรื่องการต่อหมากเลย ต่อให้ระดับของทุกคนมีความแตกต่างกัน แต่แตกต่างอย่างไรก็ไม่ถึงขั้นต่อให้สองหมากแบบนี้ แล้วการต่อให้สองหมากต่างกันขนาดไหนน่ะหรือ? เรียกได้ว่าคือความแตกต่างระดับยอดฝีมือกับหน้าใหม่ของระดับสมัครเล่น และคือความแตกต่างของระดับมืออาชีพกับยอดฝีมือของมือสมัครเล่นเลยทีเดียว!
หลี่ฉินฉินตระหนก "จางน้อย เธอ เธอเล่นหมากล้อมเก่งขนาดนี้เชียว?"
อู๋ฉางเหอเดือดจนลุกขึ้นตบโต๊ะผาง "ต่ำช้า! ไอ้หนู เอ็งมันต่ำช้าสิ้นดี! ตอนบ่ายแกจงใจออมฝีมือ? หวังจะให้ฉันคลายการระวังตัวล่ะสิ!"
จางเย่ "ยังไงผมก็ชนะนะ"
อู๋ฉางเหอกริ้ว "ชนะอะไรของแก! ถ้าฉันรู้ว่าแกเป็นนักหมากล้อมมืออาชีพ ฉันต้องเล่นกับแกจริงจังกว่านี้แน่! ฉันเผลอไปเพราะไม่รู้เรื่องนี้หรอก!"
จางเย่แบมือออกยักไหล่ใส่ "คุณไม่รู้ก็เรื่องของคุณสิ ยังไงผลคือผมชนะแล้ว"
"แกมันไร้ยางอาย!" อู๋ฉางเหอยิ่งโกรธขึ้นไปอีก "แกจงใจนี่หว่า! แกจงใจชัดๆ! อีกอย่างฉันไม่ได้เล่นหมากล้อมกับคนอื่นมาหลายปี แกลอบกัดนี่หว่า! ลอบกัด!"
จางเย่เหลือกตามองบนใส่
อู๋เจ๋อชิงยิ้ม พูดว่า "พ่อคะ พ่อแพ้ไม่เป็นเหรอ?"
อู๋ฉางเหอถลึงตาใส่ "ฉันแพ้ไม่เป็น? เหอะๆ น่าขำ! ถ้าฉันเอาจริงกับเขา ฉันจะแพ้ให้เขาเรอะ? ยัยหนู แกก็ดูถูกพ่อแกเกินไปแล้ว! อ้างชื่อฉันในยุทธภพ ใครบ้างไม่ตกใจจนขวัญฝ่อ? ถ้าไอ้หนูนี่ไม่เล่นลูกไม้ล่ะก็ ฉันต่อให้มันห้าหมากมันก็เอาชนะฉันไม่ได้!"
ห้าหมาก?
ต่อให้ฉัน?
เหอะๆ!
จางเย่แค่นหัวเราะ!
หลี่ฉินฉินเหลือกตาใส่สามีแวบหนึ่ง "พอแล้ว คุณไม่ต้องโม้แล้ว"
"ฉันโม้ตรงไหน? หา?" อู๋ฉางเหอพูดขึ้นอย่างเกรี้ยวกราด "เธอดูแฟนที่ลูกเราหามาสิ เธอเห็นรึเปล่า? หมอนี่น่ะต่ำช้าสิ้นดี! ฉันไม่ยอมรับเด็ดขาด! จะเอามาแบบไหนก็ไม่เอาแบบนี้! นิสัยเขาก็มีปัญหา ฉันบอกเธอเลยนะ นิสัยเขาน่ะคือปัญหาหลักเลย!"
หลี่ฉินฉินเบ้ปาก "คนเขาเล่นหมากล้อมกับคุณอย่างยุติธรรม ต่อให้คุณตั้งสองหมาก เรียกว่าต่ำช้าที่ไหนกัน? ฉันว่านะ ฝีมือคุณนั่นแหละที่ตกลงไปช่วงใหญ่ เลยเทียบคนเขาไม่ได้แล้ว"
อู๋ฉางเหอหงุดหงิด "ฉันแค่ไม่เอาจริงหรอกน่า! ถ้าเอาจริงขึ้นมาเขาต้องตกใจตายไปแล้ว!"
อู๋เจ๋อชิงยิ้มน้อยๆ " ได้ค่ะ ได้ พ่อไม่ได้เอาจริง" ก่อนหันไปดึงจางเย่ "ไปกันเถอะ พ่อ แม่ พวกเรากลับแล้วนะคะ"
อู๋ฉางเหอพอได้ยินก็ไม่ยอมรับทันที ชี้หน้าจางเย่ "เป็นยังไง? เล่นลูกไม้แล้วคิดหนี? เก่งจริงก็อย่าหนีสิ!"
หลี่ฉินฉินลากตัวสามี "คุณก็พอแล้วน่า"
จางเย่เดิมทีกำลังจะเดินออกไปกับคุณอู๋ พอฟังคำนี้ก็ต้องชะงักเท้าไว้ หมุนตัวกลับ "ผมไม่กลับ ถ้ามีทางอื่นคุณก็บอกมา ผมจะเล่นด้วย"
อู๋ฉางเหอหัวเราะด้วยโทสะ "ดีมาก ไอ้หนู นับว่ามีของ!"
อู๋เจ๋อชิงดึงเขา "เย่น้อย"
อู๋ฉางเหอ "มา สู้กับฉันอีกสามร้อยรอบ!"
จางเย่ "สู้ก็สู้"
อู๋ฉางเหอหัวเราะลั่น "มาสิ!"
จางเย่ "ได้!"
แต่ทว่า หลี่ฉินฉินกับอู๋เจ๋อชิงจะยอมให้ทั้งสองเล่นหมากกันอีกได้อย่างไร แทบจะวางมวยกันอยู่แล้ว ยังจะเล่นอีก? ไม่ว่าใครจะแพ้หรือชนะก็ต้องมีเรื่องแน่ ทั้งสองรีบเข้าไปแยกคนทันที!
หลี่ฉินฉินคว้าสามีเอาไว้ "คุณร้ายกาจแล้ว โอเคไหม? คุณร้ายกาจ"
อู๋ฉางเหอเป่าหนวดด้วยความโมโห "จริงๆ แล้วเขาชนะฉันไม่ได้หรอก!"
จางเย่ไม่ยินดี "แต่ว่าผมชนะคุณแล้วชัดๆ"
"แกน่ะเล่นลูกไม้!" อู๋ฉางเหอโกรธ
อู๋เจ๋อชิงเองก็ดึงจางเย่เอาไว้ ฝืนยิ้มให้เขา "เธอจะไปเถียงอะไรกับพ่อฉัน? ไปๆๆ" ดึงจางเย่ออกไปที่สวนด้านนอกสุดแรง
ผลคือทั้งสองก็ยังตามมาถกเถียงกันตรงหน้าประตู
อู๋ฉางเหอ "แกไสหัวกลับมาให้ฉัน เล่นอีกตา!"
จางเย่ตะโกนเข้าไปในบ้าน "ได้ มา!"
อู๋ฉางเหอ "คราวนี้ฉันต่อให้แกสามหมาก!"
จางเย่ "ไม่ต้องหรอก ผมต่อให้สี่เลย!"
อู๋ฉางเหอ "งั้นฉันต่อให้แกห้าหมาก!"
จางเย่ "งั้นผมต่อให้หกเลย!"
อู๋ฉางเหอ "งั้นฉันต่อให้แกสิบหมาก!"
จางเย่ "งั้นผมต่อให้ยี่สิบเลย!"
สุดท้ายทั้งคู่เถียงกันไปถึงสองร้อยหมากแล้ว!
ทั้งสองยิ่งโม้ยิ่งไร้สาระขึ้นทุกที การเล่นหมากล้อม อย่างมากแต่ละฝ่ายก็เล่นได้แค่หนึ่งร้อยแปดสิบเอ็ดตา คุณสองคนจะต่อกันถึงสองร้อยหมาก! โม้กันจนทะลุถึงสวรรค์แล้ว!
หลี่ฉินฉินจะเป็นลม "คุณชายทั้งสองคนนี้จริงๆ เลยนะ!"
สุดท้ายจางเย่ก็ถูกอู๋เจ๋อชิงลากตัวกลับไป
ที่หน้าเรือนสี่ประสาน อู๋ฉางเหอยังคงตะโกนไล่หลัง "เก่งจริงพรุ่งนี้มาสู้กันใหม่! ฉันจะให้แกได้เปิดหูเปิดตาว่าอะไรคือการเล่นหมากล้อม! กล้ารึเปล่า?"
จางเย่เดินพลางเหลียวหน้ากลับมา "ได้ พรุ่งนี้ผมจะมาอีก!"
อู๋ฉางเหอ "ไม่มาเป็นลูกหมา!"
……
 
ข้างนอกบ้าน
บนถนน
หน้าผากของอู๋เจ๋อชิงมีเหงื่อผุดพรายจากการออกแรงฉุดรั้ง ปกติเธอไม่ได้ออกกำลังกายมากนัก เรี่ยวแรงมีไม่มาก การพยายามดึงจางเย่เอาไว้นั้นกินแรงเธออย่างยิ่ง
"เธอนะเธอ" อู๋เจ๋อชิงส่ายหน้า ยิ้มน้อยๆ
จางเย่ยังคำรามฮึ่ม "อู๋ ไม่ใช่ว่าวันนี้ผมไม่ไว้หน้าคุณนะ พ่อคุณบอกว่านิสัยผมมีปัญหา คำนี้ผมรับไม่ได้"
อู๋เจ๋อชิงเปลี่ยนเรื่อง "เธอเล่นหมากล้อมเป็นตั้งแต่เมื่อไรหรือ?"
จางเย่ "ผมก็เล่นเป็นมาตลอดนั่นแหละ"
"ขนาดพ่อฉันเธอยังเอาชนะได้?" อู๋เจ๋อชิงยิ้ม "แต่ว่าวันนี้พ่อไม่ได้เอาจริงจริงๆ ตอนต้นเกมเล่นสบายๆ มาก เธอถึงเอาเปรียบได้ สุดท้ายเลยชนะไป"
จางเย่แย้ง "ต่อให้พ่อคุณเอาจริง ผมก็ไม่แพ้หรอกนะ!"
อู๋เจ๋อชิงว่า "กรณีที่เธอไม่ได้วางแต้มต่อนะ" เธอจับมือเขาไว้ "ไปกันเถอะ ข้าวยังกินไม่อิ่มเลย กลับไปฉันจะทำกับข้าวให้กินต่อ กินอิ่มแล้วเราสองคนค่อยเล่นกันสักกระดาน"
"คุณเล่นเป็นด้วยเหรอ?"
"เจ็ดขวบฉันก็เล่นหมากล้อมแล้ว"
"ฝีมือเป็นยังไง?"
"ธรรมดาๆ"
……
 
ย้อนกลับมาที่บ้าน
หลี่ฉินฉินบ่นกับสามี "ดูคุณสิ ยังจะไปเถียงกับเด็กทำไม?"
"เขาท้าฉันก่อนนะ!" อู๋ฉางเหอนั่งลง จิบชาคำหนึ่ง ก่อนระบายความขุ่นเคือง "แสร้งทำเป็นมือสมัครเล่นมาหลอกฉันได้ยังไง? หมอนี่มันต่ำช้า!"
หลี่ฉินฉินยิ้ม "ฉันดูฝีมือเขาเมื่อครู่ ต่อให้คุณเอาจริงวันนี้ หรือต่อให้ไม่วางหมากต่อแข่งกันตามปกติ ก็ไม่แน่ว่าคุณจะชนะเขาได้ แฟนหนุ่มที่เจ๋อชิงหามาคนนี้นับว่ามีฝีมืออยู่ท่าสองท่าจริงๆ เป็นเหมือนคำร่ำลือในหนังสือพิมพ์เลยว่าเขาเป็นคนที่ทำให้ทุกคนต้องตะลึง ฉันล่ะสงสัยจริงๆ ว่าฝีมือหมากล้อมเขาสูงขนาดนี้ได้ยังไง เรื่องแบบนี้ไม่ใช่สิ่งที่ใช้เวลาแค่ปีสองปีก็บ่มเพาะขึ้นมาได้ เขาเป็นดาราในวงการบันเทิง ยังจะมีเวลามาฝึกหมากล้อมที่ไหน? อีกอย่าง ฟังว่าข้อความคาดการณ์ทางคณิตศาสตร์ที่เขาพิสูจน์ออกมานั้นก็ได้รับการยอมรับอย่างรวดเร็ว เขาน่าจะเป็นระดับสูงสุดในบรรดานักวิชาการของบ้านเราตอนนี้แล้ว ทั้งยังได้รับการยอมรับในฐานะนักคณิตศาสตร์ระดับโลกอีก ไม่ว่าจะเป็นด้านคณิตศาสตร์หรือหมากล้อม เขาก็สามารถประสบความสำเร็จถึงระดับนี้ สามารถมีความเข้าใจถึงระดับนี้ จางน้อยคนนี้เป็นตัวประหลาดคนหนึ่งจริงๆ ไม่แปลกที่คนนัยน์ตาสูงส่งอย่างเจ๋อชิงยังต้องเหลือบแลเขา ฟังว่าไม่นานมานี้เขาก็ไปร้องเพลงอีก? คว้าแชมป์มาได้ด้วย? ตอนนี้เป็นดาราใหญ่คนหนึ่งของประเทศเลยนะ เขานี่มีความสามารถรอบด้านจริงๆ"
อู๋ฉางเหอถลึงตา "เธอยังจะไปช่วยคุยโวแทนเขาอีก? ยังไงก็ไม่ได้! อ่อนเกินไป!"
หลี่ฉินฉิน "ก็ได้ๆๆ เขาไม่เก่ง คุณร้ายกาจกว่า เหอะๆ"
การพบหน้ากันในวันนี้ ความจริงกลับเป็นเรื่องยิ่งกว่าละครน้ำเน่า
คิดๆ แล้วหลี่ฉินฉินก็หัวเราะออกมา โลกนี้มีเรื่องบังเอิญขนาดนี้ด้วยหรือ?
 
 


[Go To Next Chapter]( ./199.md)