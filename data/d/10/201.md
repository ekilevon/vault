##บทที่ 1101 : อู๋ฉางเหอเรียกพวก!
สี่พันคน
ห้าพันคน
หกพันคน
จำนวนคนมุงในห้องเพิ่มขึ้นไม่หยุดยั้ง หลายคนออกไปตะโกนเรียกในห้องสาธารณะ ทำให้จำนวนคนเข้ามาร่วมมุงยิ่งเพิ่มขึ้นไม่หยุด!
"อะไรนะ?"
"ฉางเหอเก้าดั้งแพ้จริงๆ? ยอมแพ้กลางกระดานเลย?"
"บังเอิญโชคดีรึเปล่า?"
"เป็นมืออาชีพคนไหนกัน?"
"ไม่รู้จัก!"
"สไตล์การเล่นของเย่ดูแปลกๆ นะ หรือเป็นมืออาชีพฝั่งเกาหลีญี่ปุ่นมาท้าเหรอ? ไม่เคยเห็นมืออาชีพในประเทศคนไหนมีสไตล์การเล่นเหมือนเขาเลย!"
"รอดูอีกกระดานเถอะ"
"พวกเขายังจะเล่นกันต่อรึเปล่า?"
อู๋ฉางเหอเล่นหมากล้อมออนไลน์เป็นประจำ ทั้งยังเล่นกับเหล่ามืออาชีพในและนอกประเทศอยู่บ่อยครั้ง เหล่าสหายนักเล่นหมากล้อมไม่ใช่ไม่เคยเห็นฉางเหอเก้าดั้งพ่ายแพ้ แม้จะเป็นเมื่อยี่สิบปีก่อนตอนที่ฉางเหอเก้าดั้งยืนอยู่บนจุดสูงสุด เขาก็ไม่ได้ไร้พ่าย หมากกระดานหนึ่ง มีปัจจัยกระทบมากเกินไป ทั้งฝีมือ สถานการณ์ โชค แม้แต่อากาศและอุณหภูมิยังสามารถตัดสินผลกระทบต่อกระดานหมากได้ แต่ทว่า น้อยครั้งที่ทุกคนจะได้เห็นฉางเหอเก้าดั้งพ่ายแพ้ยับเยินเช่นนี้!
ในห้องเล่นหมากล้อม
อู๋ฉางเหอพูดขึ้น "เล่นต่อ!"
เย่ "ได้"
……
 
ในเรือนสี่ประสาน
อู๋ฉางเหอส่งเสียงเกรี้ยวกราดดังลั่น "ฉันยังไม่ยอมเชื่อหรอกนะ!"
หลี่ฉินฉินเข้ามาในห้อง "อะไรกัน?"
"ไม่มีอะไร!" อู๋ฉางเหอคำรามฮึ่ม
หลี่ฉินฉินทราบว่าสามีต้องเล่นแพ้แน่ๆ จึงนั่งลงด้านข้างเขาและมองจอคอมพิวเตอร์ "เย่? เป็นอาจารย์ท่านไหนกัน?"
กระดานที่สองเริ่มต้นแล้ว
คราวนี้อู๋ฉางเหอถือหมากดำเริ่มเกมก่อน
"เข้ามาเลย!" อู๋ฉางเหอวางหมาก ยังคนพูดอย่างเชื่อมั่นในตนเอง "คราวนี้จะตั้งใจเล่นกับนายล่ะ!"
อีกฝ่ายวางหมาก
อู๋ฉางเหอตาม
หลี่ฉินฉินเองก็มองออกว่าครั้งนี้สามีของเธอเอาจริงเอาจังแล้ว ทุกก้าวที่เดินล้วนผ่านการใคร่ครวญอยู่นาน แต่เมื่อดูการเล่นหมากของฝ่ายตรงข้ามอย่างเย่ หลี่ฉินฉินก็ต้องเปลี่ยนสีหน้าเล็กน้อย ข้อแรก อีกฝ่ายเดินหมากอย่างรวดเร็ว ดูคล้ายไม่ทันใคร่ครวญอะไรก็วางหมากแล้ว ข้อสอง แนวทางการเล่นหมากของอีกฝ่ายดูแปลกตาอยู่บ้าง แม้ว่าส่วนใหญ่เป็นการเล่นตามขนบ แต่ทว่ามีหมากบางตาที่เดินออกมาได้อย่างประหลาด ยิ่งไปกว่านั้น หมากที่เย่เดินออกมา หมากที่เดิมทีหลายคนคิดว่าไม่ใช่ตาเดินที่ดีที่สุด กลับสามารถสร้างความเปลี่ยนแปลงให้กับกระดานโดยไม่คาดคิด!
เป็นใครกันนะ?
หลี่ฉินฉินตะลึง!
สีหน้าอู๋ฉางเหอยิ่งเครียดกว่าเดิม!
ในที่สุด หลังเย่เดินหมาก ‘ทแยง’ ที่ดูสามัญจุดหนึ่ง อู๋ฉางเหอก็จำอีกฝ่ายได้ทันที หลี่ฉินฉินเองก็ถึงกับอึ้งไป!
หมากตานี้คุ้นมาก!
คนอื่นๆ ไม่รู้ แต่พวกเขาสองคนคุ้นเคยมาก!
หมาก ‘ทแยง’ นี้แม้จะไม่ได้งดงามอะไร ทั้งไม่ได้ถือเป็นแนวทางมาตรฐาน ในแง่สูตรมุม ในแง่ของกลศึกในจุดเล็กๆ เรียกได้ว่าไม่ใช่ตาเดินที่ดีที่สุด แต่ทว่าเมื่อวานนี้เอง อู๋ฉางเหอกับหลี่ฉินฉินก็พบกับคนใช้หมากตาเดียวกันนี้ ใช้การ ‘ทแยง’ เข้ามาพลิกกระดาน เข่นฆ่าจนอู๋ฉางเหอกลายเป็นดอกไม้ร่วงกลางธาร!
หลี่ฉินฉินถอนใจ "เป็นจางน้อยนี่เอง!"
อู๋ฉางเหอด่าออกมา "ไอ้ลูกเต่านั่น! เป็นมันนี่เอง!"
ในที่สุดก็เจอตัวแล้ว!
ในที่สุดก็รู้แล้วว่าเป็นใคร!
ในวงการหมากล้อม นอกจากไอ้ลูกหมานี่ ไม่มีใครเดินหมากแบบนี้อีก!
หลี่ฉินฉินฝืนยิ้ม "ไม่ใช่ว่าเธอไม่เล่นกับเขาหรอกหรือ? ไม่ใช่ว่าไม่ให้เขาเข้ามาในบ้านหรอกหรือ? ดูสิ อีกฝ่ายเขาตามมาหาถึงที่แล้วแน่ะ จางน้อยคนนี้นิสัยน่าสนใจจริงๆ" พูดจบหลี่ฉินฉินก็อดหัวเราะออกมาไม่ได้ ยิ่งหัวเราะยิ่งหยุดไม่อยู่ ฟังมามิสู้พบเห็นจริงๆ เจอแฟนลูกสาวครั้งแรกก็ตีกับว่าที่พอตาใหญ่โตแล้ว จางน้อยคนนี้เป็นเหมือนอย่างที่ร่ำลือกันว่าไม่ใช่คนธรรมดาจริงๆ!
อู๋ฉางเหอคำราม "ฉันจะเสี่ยงชีวิตกับมันแล้ว!"
แกร๊ก!
เย่ไม่รีไม่รอก็เดินหมากอีกตาหนึ่ง!
อู๋ฉางเหอคำราม "ยังจะมาไม้นี้? ยังจะเล่นไม้นี้? ไร้ยางอาย! ไร้ยางอายนัก!"
เขาได้แต่เดินหมากตานี้กลับไป!
สุดท้ายเย่ก็ตีกลับมาด้วยหมากอีกตาหนึ่ง!
อู๋ฉางเหอเห็นเข้าก็แทบคลั่ง "เชี่ย ไอ้ลูกเต่าบัดซบนี่ต่ำช้าเกินไปแล้ว!"
ในห้องมีแต่เสียงสบถของอู๋ฉางเหอดังลั่น!
"ต่ำช้า!"
"ไร้ยางอาย!"
"แกกล้าเรอะ!"
ครึ่งชั่วโมงให้หลัง เกมก็จบลงแล้ว
พอนับคะแนน เย่ยังคงเอาชนะอู๋ฉางเหอไปได้เจ็ดแต้ม!
ขณะนั้นคนมุงต่างก็เดือดพล่าน
"มารดามันสิ!"
"เย่เป็นเทพองค์ไหนกัน?"
"นี่ นี่มันสุดยอดเกินไปไหม?"
"นี่มันรังแกกันชัดๆ ใช่ไหม?"
"คนร้ายกาจระดับนี้โผล่มาจากไหนกัน?"
"หลายตาที่ผ่านมา เรียกได้ว่าหมากที่เย่เล่นนั้นคลาสสิกมาก!"
แค่พริบตา ห้องสาธารณะของแพลตฟอร์มก็เต็มไปด้วยผู้คนร้องโวยวาย!
"รีบมา!"
"ทางนี้เกิดเรื่องแล้ว!"
"ฉางเหอเก้าดั้งถูกยำเละเหมือนหมาเลย!"
"อะไรนะ?"
"จริงรึเปล่า?"
"จริงสิ รีบมาดูเร็ว"
ขณะเดียวกัน
ก็มีข้อความส่วนตัวจากเย่เด้งขึ้น
ข้อความส่วนตัวนี้มีแต่เขากับอู๋ฉางเหอเท่านั้นที่มองเห็น
เย่ "คุณอา คราวนี้ตั้งใจเล่นรึเปล่าครับ?"
อู๋ฉางเหอโมโหจนแทบเป็นลม "ดีมากไอ้หนู! ทำดี! ทำดีมาก!"
เย่ "ตอนนี้จะถอนคำพูดที่หาว่านิสัยผมมีปัญหาได้รึยังครับ?"
อู๋ฉางเหอพิมพ์ตอบด้วยวิชาฌานสองนิ้ว "ฉันไม่ยอมรับ! นิสัยแกนั่นแหละคือปัญหาใหญ่เลย!"
เย่ "แต่ผมชนะคุณแล้วนะ"
อู๋ฉางเหอ "แกคิดว่าฉันเอาจริงเรอะ? เหอะๆๆๆ น่าหัวร่อ! แกนี่มันน่าหัวร่อจริงๆ! เมื่อกี้ฉันเพิ่งออกแรงแค่หกส่วนเท่านั้น!"
เย่ "บังเอิญจัง ผมใช้แค่ห้าส่วน"
อู๋ฉางเหอ "ฉันใช้ไปแค่สี่!"
เย่ "ผมใช้สาม!"
อู๋ฉางเหอ "ฉันใช้สอง!"
ทั้งสองเริ่มเปรียบเทียบกันอีกแล้ว!
หลี่ฉินฉินกระตุกเสื้อเขา แล้วยิ้มให้ "พอแล้วน่าฉางเหอ โม้ไปแล้วได้อะไร? แพ้ก็แพ้สิ ก่อนนี้คุณบอกว่าคุณหลับตาก็ชนะเสี่ยวจางเขาได้ ตอนนี้โดนเขาตอกหน้ากลับแล้วสิ? คุณนี่นะ คุณก็คนหนึ่ง เสี่ยวจางก็อีกคน นิสัยทำไมถึงได้เจ้าอารมณ์แบบนี้นะ"
อู๋ฉางเหอถลึงตา "เธอดูอยู่เฉยๆ อย่ายุ่งน่า!"
เขาพิมพ์ตอบหาจางเย่ "ไอ้หนูอย่าได้ใจไป อย่าได้ใจไป เก่งจริงมาเล่นกันอีกกระดาน กล้าหรือเปล่า? หา? กล้าไม่กล้า?"
เย่ "ผมกำลังรอเลย"
อู๋ฉางเหอ "ได้ แกรอฉันก่อนนะ! รอก่อน!"
ยังไม่ได้ออกจากห้อง ยังคงออนไลน์ไว้อย่างนั้น อู๋ฉางเหอลุกขึ้นหาโทรศัพท์มือถือ หาไปก็ด่าไป "โมโห! ฉันโมโหแทบตายแล้ว! แกคอยดูเถอะ! คอยดูว่าฉันจะจัดการแกจนตายยังไง!" หามือถือเจอแล้ว เขาก็หยิบขึ้นมาเปิดรายชื่อผู้ติดต่อ เจอเบอร์ของศิษย์ทั้งหลายก็โทรไปหา!
หลี่ฉินฉินงุนงง "คุณทำอะไรน่ะ?"
อู๋ฉางเหอไม่ตอบภรรยา สายต่อติดแล้ว
"เฮ้ย อยู่ที่ไหนกัน?"
"อาจารย์ อยู่ที่สมาคมฯ ครับ"
"รีบมาที่บ้านฉัน!"
"เอ๋? พวกเราซ้อมกันอยู่นะครับ ไปตอนนี้เลยเหรอ?"
"รีบไสหัวมาให้ฉันเดี๋ยวนี้! ภายในสิบนาทีต้องเห็นหน้าแก! ศิษย์พี่ศิษย์น้องแกอยู่ด้วยไหม?"
"อยู่กันครบครับ"
"เรียกมาให้หมด! ฉันไม่ยอมเชื่อหรอก!"
"อาจารย์ เกิดอะไรขึ้นครับ?"
"ไม่ต้องพูดมาก รีบมา!"
"ครับ พวกเราจะรีบไปเลยครับ!"
หลี่ฉินฉินงุนงง "คุณทำอะไรน่ะฉางเหอ?"
อู๋ฉางเหอแค่นเสียง "ฉันจะให้ไอ้เด็กนั่นจำเอาไว้เลยว่าอะไรคือคำว่าเหนือคนมียอดคนเหนือฟ้ายังมีฟ้า!" จากนั้นกลับไปที่หน้าจอคอมพิวเตอร์ ฉีกยิ้มพิมพ์ตอบกลับไปหาจางเย่ "รอฉันสิบนาที!"
เย่ "ได้ครับ"
หลี่ฉินฉินกลอกตาใส่ "คุณขี้โกงนี่นา!"
อู๋ฉางเหอไม่ยอมรับ "โกงอะไรกัน ฉันแค่จะให้พวกหนุ่มๆ ได้มีประสบการณ์! ฉันจะสั่งสอนไอ้เด็กนั่นว่าอะไรเรียกว่าการเล่นหมาก!"
หลี่ฉินฉินจนคำพูด "ศิษย์คุณพวกนั้นตอนนี้คือท็อปสามสิบของวงการตอนนี้ทั้งนั้น พวกคุณมารังแกคนนอกแบบจางน้อยแบบนี้ยังจะมีความหมายหรือ?"
อู๋ฉางเหอหัวเราะลั่น "มีความหมายสิ มีมากๆ เลย!"
หลี่ฉินฉิน "..."
 
 


[Go To Next Chapter]( ./202.md)