##บทที่ 1111 : ปัญญาประดิษฐ์ส่งสารท้ารบกับมนุษย์!
วันอาทิตย์
ตอนเช้าตรู่อีกครั้ง
วงการบันเทิงที่ไม่มีจางเย่นับว่าขาดความคึกคักลงไปบ้าง แม้จะมีข่าวล่าข่าวลือของเหล่าดาราอยู่ทุกวัน อย่างพวกเหล่าต้นสังกัดที่คอยพยายามกระพือข่าวให้เป็นกระแส การโปรโมตหนังรายการใหม่ หรือพวกพาดหัวข่าวเกินจริงแต่เนื้อหาเท่ามด ซึ่งก็มักจะขาดความน่าสนใจและความสมจริง ไม่เหมือนยามจางเย่อยู่ ที่เอาแต่ก่อเรื่องวุ่นวายสะท้านฟ้าสะเทือนดินไม่ขาดสาย วันดีคืนดีก็ทำผู้คนตกใจแตกตื่น ช่วงที่มีเขาโลดแล่นอยู่นับว่ามีชีวิตชีวากว่าจริงๆ
บนเวยป๋อ
“จางเย่ยังหยุดพักอยู่อีกเหรอ”
“นี่เพิ่งวันที่สามเอง”
“เฮ้อ คิดถึงเขาแล้วเนี่ย!”
“ฉันก็เหมือนกัน อยากให้อาจารย์จางรีบออกจากถ้ำมาสร้างงานชิ้นเอกอีกครั้งแล้ว!”
“ไม่รู้ว่าตอนนี้จางเย่จะทำอะไรอยู่นะ”
“หมอนี่ไม่มีทางหลับอุตุทั้งวันหรอกมั้ง”
“แม่สาวผู้ประดุจดอกไลแลคนั่นเป็นไงบ้างแล้วล่ะ?”
“@จางเย่! ตื่นได้แล้ว!”
“@จางเย่! ตื่นๆๆ!”
“@จางเย่! อย่าขี้เซาสิ!”
ปรากฏว่าไม่รู้ใครเป็นคนเริ่มจับกลุ่มขึ้น ทำให้มีคนไม่น้อยพากันเข้ามาร่วมเย้าแหย่ ในพริบตาเดียว บนเวยป๋อก็มีคนหลายร้อย @ จางเย่ให้หมอนี่ตื่นขึ้นมา
แต่พวกเขาหารู้ไม่ จางเย่น่ะตื่นตั้งนานแล้ว
……
 
ที่บ้าน
เวลาเจ็ดโมงตรง
จางเย่กินข้าวเสร็จก็รีบพุ่งไปล็อกอินเข้าสู่แพลตฟอร์มหมากล้อมออนไลน์ทันที
ตอนนี้เองคุณอู๋ก็โทรเข้ามา
“อู๋?”
“ตื่นแล้วหรือคะ?”
“ตื่นแล้วครับ กำลังเตรียมตัวเล่นหมากเลย”
“ยังจะเล่นอยู่อีก?”
“แน่ล่ะ ก็ไม่มีอะไรทำเป็นพิเศษนี่นา”
“ไม่ต้องเล่นแล้ว พ่อฉันโมโหจะแย่แล้ว ขืนเธอชนะเขาอีก มีหวังเขาไล่ตีเธอแน่ แค่นิดๆ หน่อยๆ ก็พอแล้ว”
“เอ๋? คงไม่มั้ง?”
“ทำไมจะไม่ละคะ? เมื่อวานฉันกลับบ้านไปได้ฟังพ่อด่าเธอทั้งค่ำเลย คิกๆ จริงสิ แม่ฉันให้มาถามว่าสนใจแข่งหมากล้อมอาชีพหรือเปล่า ดาราหมากล้อมก็นับว่าเป็นดารา ได้รับความสนใจมากเหมือนกัน แม่ฉันอยากให้ลองคิดดูน่ะค่ะ”
“ผมว่าไม่ดีกว่า”
“ทำไมละคะ?”
“ระดับฝีมือแบบผม ก็สู้ได้แค่กับผู้เฒ่าเก่าเกษียณอย่างพ่อเท่านั้น”
“มั่นใจในตัวเองหน่อย ฝีมือเธอดีมากต่างหากนะ”
“ไม่ล่ะ ผมอยู่ในวงการบันเทิงอย่างเดียวก็ป่วนพอแล้ว”
“ก็จริง เอาเถอะค่ะ”
“อู๋ แล้วเรื่องของเราสองคนล่ะ?”
“แม่ฉันไม่มีปัญหา ติดก็แต่พ่อน่ะ”
“ผมก็ชนะพ่อคุณหลายกระดานแล้ว เขายังไม่ยอมรับผมอีกเหรอ งั้นผมก็วุ่นวายเสียเปล่าแล้วสิ?”
“ไม่เสียเปล่าหรอก ครั้งนี้เธอทำให้พ่อแม่ฉันเปลี่ยนมุมมองใหม่แล้ว ถึงปากพ่อฉันจะเอาแต่ด่าเธอ แต่ฉันดูออก ความจริงเขาใจอ่อนลงแล้ว ทางแม่ฉันก็ชอบเธอน่าดู เอาอย่างนี้ อีกสักพัก สักสองสามวันฉันจะพาเธอมาที่บ้านอีกครั้งนะ”
“โอเค”
“งั้นเธอพักผ่อนเถอะค่ะ ฉันไปทำงานก่อน”
วางสายแล้ว
ใจอ่อนแล้ว?
จางเย่หัวเราะออกมาเบาๆ ในที่สุดก็คืบหน้าบ้างแล้ว
เขาไม่ได้วางแผนจะเป็นดาวหมากล้อม แม้การมีป้ายชื่อมาห้อยเพิ่มอีกหนึ่งจะเป็นเรื่องดีและช่วยเพิ่มมูลค่าอาชีพ เสริมบารมีให้เขาได้ก็ตาม แต่หมากล้อมอาชีพนั้นมีการแข่งขันสูง ความตึงเครียดกดดันมาก และใช้เวลานาน ปีปีหนึ่งต้องฝึกฝนและแข่งขันอย่างเอาเป็นเอาตายตลอดสามร้อยหกสิบห้าวัน การไต่ลำดับในวงการนี้ล้วนใช้เวลาแลกมาทั้งสิ้น ซึ่งจางเย่ไม่ได้ว่างขนาดนั้น ถ้าไม่ใช่เพราะเรื่องอู๋เจ๋อชิง ไม่ใช่เพราะอู๋ฉางเหอ ชาตินี้เขาคงไม่มีทางแตะหมากล้อมกับหมากรุกแน่ ดาวกีฬาประเภทนี้มองแล้วอาจดูยิ่งใหญ่ โดดเด่น ได้รับความนับหน้าถือตาจากผู้คน แต่กลับมีราคาที่ต้องแลกสูงเกินไป อีกอย่างจางเย่เองก็คิดว่าระดับฝีมือหมากล้อมของตนแค่ธรรมดาทั่วไป แข่งกับตาเฒ่าเกษียณอายุไปแล้วยังแทบไม่รอด เกือบโดนเอาชนะได้แล้ว จะไปแข่งระดับมืออาชีพได้ยังไง หาเรื่องใส่ตัวชัดๆ แค่เจอมือหมากระดับหกดั้งฉันก็ตายแล้ว!   
ฉับพลัน ประตูก็เปิดออก
แม่เดินเข้ามาในห้อง “อ้าว วันนี้ไม่เล่นหมากเหรอ”
จางเย่ยิ้ม “ไม่ล่ะ ชนะแล้วชนะอีกจนเบื่อแล้ว”
“แกมันขี้โม้” แม่ย่อมไม่เชื่อเขา พลางกล่าว “ถ้าไม่มีธุระก็รีบไปเปลี่ยนชุดซะ ตามฉันกับพ่อแกไปซื้อกับข้าว เดี๋ยวตอนเที่ยงน้องสาวทั้งสามของแกจะมาเที่ยวหา”
“จะพาผมไปซื้อกับข้าวเหรอ?”
“ใช่สิ”
“ให้ผมไปซูเปอร์มาร์เก็ต ถ้าเกิดโดนดักล้อมขึ้นมาจะทำยังไง”
“ล้อมก็ล้อมไปสิ”
“โอ๊ย แม่จะเอาผมไปเสี่ยงแบบนี้จริงสิ?”
“กว่าฉันจะมีลูกดังๆ แบบนี้ทั้งคน จะไม่ให้ฉันอวดสักหน่อยได้ยังไงล่ะ?”
“ก็ได้”
“เร็วหน่อย ไป!”
……
 
ขณะเดียวกัน
ณ สมาคมหมากกระดานแห่งประเทศจีน
วันนี้ผู้คนหลายระดับต่างมากันพร้อมหน้า
โดยเฉพาะฝั่งสมาคมหมากล้อม ทั้งประธานสมาคมซ่านตงเหอ เซี่ยงหรงเก้าดั้ง หลี่อี้เก้าดั้ง ดาวหมากล้อมมืออาชีพระดับบนส่วนใหญ่มาถึงแล้ว ส่วนนักเล่นมากที่เหลือที่ระดับไม่สูงก็มารวมตัว สีหน้าของทุกคนต่างปรากฏความไม่อยากเชื่อ!
เฉินอิงกล่าวอย่างตื่นตระหนก “ข่าวจริงหรือหลอกคะ?”
“นั่นสิ นี่ นี่มันเป็นไปไม่ได้!” สวีหานน้ำเสียงสะท้าน
ซ่านตงเหอสีหน้าเคร่งเครียด “เมื่อครู่ฉันได้รับแจ้งมาแล้ว เป็นเรื่องจริง ยืนยันแล้ว ข่าวเองก็เพิ่งประกาศไป!”
ไม่มีใครสนใจเรื่องของเย่อีกต่อไปแล้ว!
เรื่องการแข่งขันของเย่กับฉางเหอเก้าดั้งก็ไม่มีใครใส่ใจแล้วเช่นกัน!
เพราะในเวลานี้ วงการหมากล้อมกำลังเผชิญกับศึกชี้เป็นชี้ตาย ไม่มีใครทันมีปฏิกิริยา ถึงขนาดไม่มีผู้ได้ทันเตรียมใจใดๆ เพราะเรื่องนี้มาอย่างเฉียบพลันเกินไป!
“เฉินฉือเก้าดั้งแพ้แล้ว?”
“เขาแพ้ได้ยังไง!”
“ไม่มีทาง!”
“ไอ้ของแบบนั้นทำไมถึงเอาชนะเฉินฉือเก้าดั้งได้?”
“บังเอิญหรือเปล่า?”
“ไม่ใช่บังเอิญ แข่งแบบชนะสองในสาม เฉินฉือแพ้สองกระดานติดเลย”
“สวรรค์ นี่มัน…”
“ฉันเพิ่งโทรไปถามเฉินฉือมา เขาไม่พูดอะไรมาก บอกเพียงให้พวกเราระวัง! แต่ฉันฟังออกว่าเขาเองก็สะบักสะบอมแล้ว!”
ตอนนี้เอง อู๋ฉางเหอก็รีบเดินเข้ามา “จริงเหรอ?”
หลี่อี้เก้าดั้งถอนใจ “จริงครับ”
อู๋ฉางเหอสีหน้าทะมึน “เหล่าซ่าน ฉันอยากดูบันทึกหมากกระดานที่ว่า”
เซี่ยงหรงเก้าดั้งเอ่ยขึ้น “ผมก็อยากดูเช่นกัน”
ซ่านตงเหอพยักหน้า “ขอไปแล้ว กำลังรออยู่”
ไม่นานนัก บันทึกการเดินหมากก็ถูกส่งมา
เฉินอิงอาสา “ฉันทวนกระดานให้เองค่ะ”
เธอใช้ความคิด เริ่มทวนเกมสาธิตการเดินหมากของผู้เล่นทั้งสองฝ่ายตั้งแต่ตาแรกบนจอใหญ่
ยิ่งมองดูทุกคนยิ่งมีสีหน้าเคร่งเครียดขึ้นทุกขณะ ทั้งสมาคมฯ พลันตกอยู่ในบรรยากาศกดดันไร้เสียง!
……
 
ที่บ้าน
น้องสาวทั้งสามมาถึงแล้ว
จางเย่ไม่รู้เรื่องราวที่กำลังเกิดขึ้นโดยสิ้นเชิง
เขายิ้ม “นึกยังไงวันนี้ถึงมาหาล่ะ?”
น้องสาวคนโตหัวเราะเบาๆ “ก็มาเล่นกับพี่น่ะสิคะ”
“ก็พี่หยุดงานอยู่ไม่ใช่เหรอ พวกเราสามคนก็ปิดเทอมแล้วเหมือนกัน ว่างพร้อมกันหมดเลย” น้องงรองหัวเราะคิก “น่าเบื่อจะตายแล้ว”
จางเย่ขำ ชี้ไปที่ชั้นวางของข้างหลังแล้วกล่าว “พอดีเลย วันนี้ฉันก็ไม่มีธุระ จริงสิ หลายวันก่อนตอนอัดรายการเสร็จ ทางสถานีบีทีวีส่งของมาให้ไม่น้อย แล้วก็ยังมีที่คนอื่นส่งมาให้ด้วย ทั้งแว่นตาวีอาร์[1] น้ำหอม พวกเธอชอบอะไรก็หยิบไปตามสบายเลยนะ มาถึงนี่แล้วไม่ต้องเกรงใจทั้งนั้น อยากได้อะไรก็บอก ขอเพียงเป็นของที่ฉันมี เห็นอะไรแล้วชอบก็หยิบเลย ไม่ต้องเกรง…” แต่พูดยังไม่ทันจบ พอจางเย่หันกลับไปก็ต้องตาถลน
น้องเล็กวิ่งไปกวาดของขึ้นมาหอบไว้เรียบร้อย “พวกนี้เป็นของฉันหมดแล้ว!”
น้องรองรีบร้อน “บ้าจริง เหลือให้ฉันบ้างสิ! แล้วพี่ใหญ่เราอีกล่ะ”
น้องคนโตหัวเราะ “ฉันขอน้ำหอมนั่นนะ อย่าแย่ง”
จางเย่สำลัก “พวกเธอช่วยเกรงใจหน่อยก็ดีนะ? หือ? ได้รึเปล่า?”
ปรากฏว่าน้องสาวทั้งสามคนมองเขาด้วยสายตางุนงง “ก็พี่บอกว่าไม่ต้องเกรงใจทั้งนั้นไม่ใช่เหรอ”
“งั้นพวกเธอก็ฟังฉันพูดให้จบก่อนสิ ว้อย พูดยังไม่ทันจบเลยแต่ของดันเกลี้ยงแล้ว?” จางเย่ไม่รู้จะหัวเราะหรือร้องไห้ดี “วิญญาณสิงร่างพวกเธอรึไงหา?”
พ่อแม่ได้ยินก็หัวเราะขำ
แม่ว่า “เอาไปเยอะๆ เลย ยังไงเย่น้อยก็ใช้ไม่หมดหรอก”
“รับทราบ! ขอบคุณค่ะป้าใหญ่!” น้องสาวทั้งสามทำท่าวันทยหัตถ์อย่างซุกซน
จางเย่ได้แต่ส่ายหัวอย่างจนปัญญา คว้ารีโมตขึ้นมากดเปิดทีวี กะจะดูข่าววันนี้เสียหน่อย แม้จะเป็นช่วงลาพัก แต่เขาก็ยังต้องคงสนใจเรื่องในวงการบันเทิงและข่าวในสังคมอยู่
ปรากฏว่าพอเปิดทีวีมา รายงานข่าวบนทีวีก็ทำให้จางเย่ตะลึงไป!
ช่องข่าว CCTV
ผู้ประกาศข่าวรายงาน “ผลการแข่งขันหมากล้อมเช้านี้เมื่อเวลาห้านาฬิกาสิบนาทีตามเวลาปักกิ่ง ‘ปีเตอร์(Peter)’ ซูเปอร์ปัญญาประดิษฐ์ (Artificial Intelligence: AI) ซึ่งพัฒนาและประสบความสำเร็จอย่างสูงโดยบริษัทสัญชาติอเมริกา สามารถเอาชนะนักกีฬาลูกครึ่งอเมริกันจีนเฉินฉือเก้าดั้งไปได้อย่างขาดลอยสองต่อศูนย์เซต ขณะเดียวกัน ปัญญาประดิษฐ์ปีเตอร์ได้ส่งสารท้ารบอย่างเป็นทางการแก่มนุษยชาติ โดยจากหลักฐานที่นักข่าวจากสมาคมหมากกระดานแห่งประเทศจีน ทราบว่า บริษัทผู้พัฒนาปีเตอร์ได้ส่งหนังสือท้าประลองกับเซียนหมากล้อมทั้งประเทศจีน ญี่ปุ่น เกาหลีและประเทศต่างๆ อย่างเป็นทางการ โดยระบุเลือกหมากล้อมเพราะเป็นที่ทราบกันว่าหมากล้อมเป็นกิจกรรมที่ยากและซับซ้อนที่สุดในบรรดาเกมหมากกระดานทุกชนิด อีกทั้งยังเป็นเกมที่เป็นตัวแทนสติปัญญาของมนุษย์ที่สุดอีกด้วย สติปัญญาของเครื่องจักรจะสามารถก้าวข้ามมนุษยชาติได้จริงหรือ นี่จะเป็นการชี้ชะตาอย่างที่ไม่เคยมีมาก่อนในประวัติศาสตร์!”
จางเย่นิ่งอึ้ง!
ปีเตอร์(Peter)?
ปัญญาประดิษฐ์?
สารท้ารบต่อมนุษยชาติ?
หมากล้อม?
เชี่ย!
นี่มันแอลฟาโกะ[2]ชื่อดังที่โลกเขาไม่ใช่เรอะ??
 
------------------------
 
[1] Virtual Reality หรือ VR คือการจำลองสภาพแวดล้อมจริงและสภาพแวดล้อมจากจินตนาการ เช่น วิดีโอ ภาพ เสียง ผ่านระบบเทคโนโลยีคอมพิวเตอร์ โดยต้องใช้งานผ่านอุปกรณ์นำเข้าต่างๆ เช่น ถุงมือ เมาส์ แว่นตา เป็นต้น เพื่อรับรู้ถึงแรงป้อนกลับจากการสัมผัสสิ่งต่างๆ และทำให้เราสามารถตอบสนองกับสิ่งที่จำลองนั้นได้
[2] แอลฟาโกะ (AlphaGo) เป็นคอมพิวเตอร์ปัญญาประดิษฐ์ผู้เล่นเกมกระดานหมากล้อม ที่ได้รับการพัฒนาโดยกูเกิล ดีปไมด์ ของแอลฟาเบต อิงก์ ในกรุงลอนดอน เป็นจักรกลเครื่องแรกที่แสดงศักยภาพเท่าเทียมกับเซียนโกะ โดยสามารถเอาชนะปรมาจารย์หมากล้อมมือวางอันดับหนึ่งของโลกได้
 
 


[Go To Next Chapter]( ./212.md)