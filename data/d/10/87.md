##บทที่ 987 : ศึกชั้นครู! ซือฝุปะทะซือฝุ!
ในลานด้านหลังโรงฝึก
ณ ห้องห้องหนึ่ง ชาชงเสร็จเรียบร้อยแล้ว
เหลียนซือฝุผายมือ "จางซือฝุเชิญนั่ง"
จางเย่กล่าวเกรงอกเกรงใจ "เหลียนซือฝุเชิญก่อน"
"ท่านเป็นแขกจากแดนไกล เชิญก่อนเถิด" เหลียนซือฝุกล่าว
จางเย่พยักหน้า ไม่เกรงใจอีก นั่งลงกับที่
รอบๆ มีศิษย์ของสำนักมวยสกุลเหลียนหลายคน แต่ว่าทุกคนเห็นแล้วต่างนึกลนลานอยู่บ้าง ต่างรู้สึกตึงเครียดเขม็ง ทุกสายตาล้วนจับจ้องไปทางจางเย่
จางเย่รู้สึกจนปัญญา "ไม่ต้องตื่นเต้นไป วันนี้ผมมาช่วยปรับความเข้าใจแทนเพื่อนกับทีมงานเท่านั้น พอดื่มชาเสร็จถ่ายรายการเรียบร้อย ผมก็ขอตัวแล้ว" เขาทราบว่าตนมีชื่อเสียงในทางใด ดังนั้นจึงชิงเอ่ยปากขึ้นก่อน ปลอบประโลมใจของอีกฝ่ายว่าวันนี้เขาไม่ได้มาก่อเรื่อง
คนของสำนักมวยสกุลเหลียนต่างมีสีหน้าละอาย
"มิกล้า"
"พวกเราไม่ได้กระวนกระวาย"
"ขอรับ ไม่เลย"
"ท่านเป็นแขกผู้ทรงเกียรติ พวกเราย่อมต้องต้อนรับให้ดี"
แต่ความจริงในใจทุกคนล้วนลอบนึกในทางตรงกันข้าม!
ไม่ต้องกระวนกระวาย?
พวกเราแม่งจะไม่กระวนกระวายยังไงวะ!
วัดเส้าหลิน บู๊ตึ๊ง หัวซาน คุนหลุน ง้อไบ๊ ฝ่ามือทรายเหล็กและสำนักอื่นๆ สิบกว่าสำนัก ล้วนเป็นสำนักใหญ่ที่มีอายุหลายร้อยปี กลับถูกนายแม่งถล่มจนราบ ตอนนี้ทั้งยุทธภพ มีใครเห็นหน้านายแล้วใจไม่หายวูบบ้าง? ใครเห็นนายแล้วใจไม่สั่นบ้าง! วันนี้โผล่มาหน้าโรงฝึกเรา พวกเรายังกล้าไม่ลนลาน? งั้นพวกเราก็ใจกล้าเกินไปแล้วว้อย! รีบไปเลยนะ! เสร็จเรื่องแล้วก็รีบไปเลย! พวกเราเห็นหน้านายก็กลัวแล้ว!
เมื่อศิษย์น้องของสำนักมวยสกุลเหลียนได้รับสัญญาณจากศิษย์พี่ให้จากไป เขาก็เหลือบมองแวบหนึ่งก่อนล่าถอยออกจากห้องไปยังโรงฝึกเงียบๆ
ยังมีศิษย์ในโรงฝึกอีกหลายคนที่ไม่ทราบว่าภายนอกเกิดอะไรขึ้น
"หือ?"
"ศิษย์น้อง?"
"ข้างนอกเป็นยังไง?"
"สั่งสอนพวกนั้นหรือยัง?"
"อาจารย์ล่ะ?"
คนทั้งหลายส่งเสียงถาม
แต่ทว่าพวกเขากลับเห็นศิษย์น้องผู้นั้นส่งเสียงกระหืดกระหอบ "เร็วๆๆ! ไม่ต้องพูดอะไรแล้ว! ซ่อนป้ายขวางสำนักเลย!"
ศิษย์พี่คนหนึ่งตกตะลึง "ทำไม?"
ศิษย์พี่หญิงอีกคนจ้องเขม็ง "ซ่อนป้ายขวางทำไม?"
ศิษย์น้องนั้นยิ้มเจื่อน เอ่ยคำที่น่าตระหนกออกมา "จางเย่มาแล้ว!"
พอคำพูดนี้ดังขึ้น ทุกคนในโรงฝึกล้วนหน้าถอดสี!
"เชี่ย!"
"มาได้ไง?"
"สวรรค์!"
"เร็ว! เก็บป้าย!"
"ซ่อน! รีบซ่อนเร็ว!"
สถานที่นี้กลายเป็นวุ่นวายไปทั่วแล้ว!
นี่แหละคือ 'จางเย่'
ขณะเดียวกัน คนในห้องนั้นไม่ทราบว่าภายนอกเกิดอะไรขึ้น ความจริงท่าทีของจางเย่นับว่าชัดเจน เรื่องราวถือว่าจบสิ้นแล้ว ทั้งสองฝ่ายล้วนเกรงอกเกรงใจอีกฝ่าย ความขัดแย้งก็ไม่ได้ร้ายแรง แต่ว่าเนื่องจากชื่อเสียของจางเย่ ศิษย์หลายคนจึงหาทางป้องกันด้วยการซ่อนป้ายขวางเพื่อความปลอดภัย ว่ากันตามตรงแล้วพวกเขาก็ไม่ควรถูกดุด่าอะไร อย่างไรปลอดภัยไว้ก่อนล้วนสำคัญ ชื่อของจางเย่ฉาวโฉ่เกินไป คนที่กล้าเอาป้ายขวางของหัวซานไปทำเป็นลูกประคำข้อมือแจกจ่าย พวกเขากระวนกระวายแค่ไหนก็ไม่ผิด!
น้ำชาผ่านไปสามถ้วย
เหลียนซือฝุพลันเอ่ยปาก "จางซือฝุ ได้ยินชื่อเสียงโด่งดังของท่านมานานแล้ว"
จางเย่ยิ้ม "ผมไม่ได้มีชื่อเสียงโด่งดังอะไร ล้วนเป็นชื่อฉาวทั้งสิ้น"
ศิษย์ของสำนักมวยสกุลเหลียนฟังคำนี้แล้วเหงื่อตก ลอบคิดในใจ คุณยังรู้ตัวนี่!
เหลียนซือฝุเองก็ยิ้ม "มวยไทเก๊กเป็นศิลปะที่ได้รับการยกย่องมานาน ตั้งแต่รุ่นอาจารย์ของข้าก็เคยได้ยินชื่อเสียงโด่งดังของมวยไทเก๊ก เพียงแต่ไม่มีโอกาสได้พบเห็น วันนี้เมื่อจางซือฝุปรากฏกาย นับเป็นโอกาสยากพบพาน ไม่ทราบชี้แนะสักหลายกระบวนท่าได้ไหม"
จางเย่ "เหลียนซือฝุเกรงใจไปแล้ว ไม่กี่กระบวนท่าย่อมไม่เป็นปัญหา"
พอฟัง เหลียนซือฝุก็ยินดียิ่ง "เช่นนั้นเชิญจางซือฝุสอนสั่ง"
จางเย่ก็ลุกขึ้นยืน "เชิญเหลียนซือฝุสอนสั่ง"
เหลียนซือฝุร้อง "เปิดพื้นที่"
ด้านนอกยังมีคนมาก พวกเขาไม่ออกไปไหน เหล่าศิษย์ได้ยินดังนั้นก็ยกโต๊ะชาชุดน้ำชาออกไปด้านหนึ่ง ก่อนที่จะค่อยๆ ล่าถอยออกไป สำหรับการประมือกันของอาจารย์มวยในยุทธภพสองท่าน พวกเขาถามแล้วเห็นว่าตนเองไม่มีคุณสมบัติจะร่วมชม
คนจากไปแล้ว
ในห้องมีพื้นที่ราวห้าหกตารางเมตร แม้ไม่ใหญ่ แต่นับว่าเพียงพอ
เหลียนซือฝุประสานหมัด "จางซือฝุ เชิญ"
"เหลียนซือฝุเชิญ" จางเย่กล่าว
……
ที่ด้านนอก ศิษย์สำนักสกุลเหลียนล้วนแต่นึกสงสัยใคร่รู้
ตึง ปึง ด้านในมีเสียงประมือกัน ดังต่อเนื่องออกมาไม่หยุด
"พวกเจ้าว่าใครจะชนะ?"
"อาจารย์อยู่แล้ว!"
"เจ้าคิดอย่างนั้นจริงๆ?"
"แค่กๆ อาจารย์น่าจะ..."
"ไม่ต้องน่าจะ อาจารย์คงไม่ใช่คู่มือจางเย่เสียแปดส่วน"
"ไม่ใช่แค่แปดส่วน แต่ไม่ใช่คู่มือเขาแน่นอนต่างหาก"
"ศิษย์น้องหก ทำไมถึงยกยอฝ่ายศัตรูดูถูกพวกเดียวกันเองล่ะ?"
"พวกนายคิดจริงๆ เหรอว่านอกจากเหล่าปรมาจารย์แล้วยังมีคนอื่นสู้กับจางเย่ได้น่ะ?"
ห้านาทีให้หลัง
การต่อสู้หยุดลง
ประตูเปิดออก จางเย่กับเหลียนซือฝุเดินตามกันออกมาหนึ่งหน้าหนึ่งหลัง
"อาจารย์!"
"อาจารย์!"
คนของสำนักมวยสกุลเหลียนล้วนกระหายจะทราบผลการประลอง
จางเย่ "เหลียนซือฝุ อย่างนั้นผมขอตัวไปหาทีมงานก่อนนะครับ"
เหลียนซือฝุ "หากมีธุระทางนี้ ท่านโทรหาข้าได้ตลอดเวลา"
จางเย่ "ครับ"
เหลียนซือฝุ "จางซือฝุระวังด้วย"
จางเย่ "เหลียนซือฝุไม่ต้องส่งแล้ว"
จางเย่ไปแล้ว
คนของสำนักมวยทั้งหลายต่างล้อมกันเข้ามา
"อาจารย์!"
"เป็นอย่างไร?"
"ใครชนะ?"
"เป็นใครได้ชัย?"
เหลียนซือฝุมองพวกเขา "เสมอ"
ทุกคนล้วนอ้าปากค้าง
"เสมอ?"
"อาจารย์ ท่านร้ายกาจขนาดนั้น?"
"จางเย่ชนะท่านไม่ได้?"
เหลียนซือฝุกลับส่ายหน้า มองแผ่นหลังของจางเย่ที่จากไปไกลแล้ว แล้วยิ้มเอ่ย "อีกฝ่ายใช้ฝีมือออกมาไม่ถึงสองส่วน ข้ากลับทุ่มเทสุดแรง ที่เสมอกันเป็นเพราะฝ่ายนั้นไว้หน้าข้า เกรงอกเกรงใจต่อข้า" พูดจบก็ระบายลมหายใจ "มวยไทเก๊ก นับว่าไม่ได้มีชื่อจอมปลอม!"
ศิษย์สำนักมวยสกุลเหลียนล้วนเงียบเสียงลง!
สองส่วน?
อาจารย์ต่อกรกับพลังสองส่วนของอีกฝ่ายไม่ได้?
ไม่แปลกที่อีกฝ่ายสามารถทลายสำนักใหญ่สิบกว่าสำนักลงได้!
ระหว่างปรมาจารย์เองก็มีความแตกต่าง ยกตัวอย่างเช่นเหราอ้ายหมิ่น เธอคนเดียวสามารถรับมือกับปรมาจารย์สองท่านเป็นเวลาสั้นๆ ได้โดยไม่เสียเปรียบ แน่นอน ระหว่างผู้ฝึกยุทธ์ชั้นครูเองก็มีความแตกต่างกัน จางเย่ หยางซู เหลียนซือฝุล้วนแต่เป็นระดับชั้นนี้ แต่ต่อให้หยางซูกับเหลียนซือฝุร่วมมือกันท้าสู้จางเย่ ก็ไม่มีทางรับมือได้เกินสามสิบกระบวน ไม่ว่าจะเป็นกระบวนท่า ความแข็งแรง หรือพลังภายใน ล้วนมีช่องว่างห่างกันมากเกินไปแล้ว!
ทันใด เหลียนซือฝุก็ถ่ายทอดวาจา "จางซือฝุถ่ายทำโฆษณา ช่วยเหลือได้ก็ช่วยเหลือ กับคนบางคน แค่เห็นกับตาตนเองก็ทราบแล้ว ไม่ต้องไปฟังข่าวลือไร้สาระในยุทธภพ อย่างน้อยฉันมั่นใจว่าจางซือฝุคนนี้ไม่ได้ไร้เหตุผลเท่าที่ร่ำลือกัน"
เป็นอย่างนั้น?
จริงหรือ?
ศิษย์สำนักมวยสกุลเหลียนยังเคลือบแคลงอยู่!


[Go To Next Chapter]( ./88.md)