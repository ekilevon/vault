##บทที่ 1116 : มนุษยชาติ vs ปัญญาประดิษฐ์ (ท้าย)!
ในประเทศ
ตอนเช้า จางเย่ออกจากบ้านไปออกกำลังกายรอบเช้า
แต่สุดท้ายกลับพบคำวิจารณ์ตรงตรอกเล็กที่หัวมุมถนน "วงการหมากล้อมโดนกวาดเรียบหมดแล้ว!"
"คราวนี้พวกเขาไม่มีหน้ามีตาแล้ว!"
"มีแต่วงการหมากล้อมที่ไม่มีหน้ามีตา? ปีเตอร์น่ะท้าทายสติปัญญาของมนุษยชาติต่างหาก!"
"นั่นสิ พวกเราไม่มีใครมีหน้ามีตาหรอกนะ!"
"เซี่ยงหรงเก้าดั้งจะออกมารึเปล่า?"
"ไม่รู้สิ ตอนนี้ทางสมาคมหมากกระดานฯ ยังไม่มีข่าวเลย"
"แม้แต่เซี่ยงหรงเองก็ไม่แน่ว่าจะชนะได้ ปัญญาประดิษฐ์ตัวนี้ร้ายกาจมาก!"
"ที่สำคัญคือมันเอาชนะไปได้สบายๆ ต่างหาก คนหนึ่งมือสองของโลก คนหนึ่งมือสามของโลก กลับพ่ายแพ้ราบคาบ ต่อให้แพ้ก็ช่วยเหลือความหวังไว้สักหน่อยสิ!"
สถานการณ์ดีเหลือเกิน!
ความเห็นของมวลชนยิ่งมายิ่งมองในแง่ร้ายขึ้นทุกที!
เป็นเพราะมนุษยชาติพ่ายแพ้ยับเยิน อีกทั้งเซี่ยงหรงเก้าดั้งก็ยังไม่ออกหน้า แต่แม้เขาจะเหนือกว่าชินจิเก้าดั้งและปาร์คยูฮวีเก้าดั้ง ก็ไม่ได้แตกต่างกันมากขนาดนั้น ในการแข่งระดับนานาชาติ แม้แต่ตัวเซี่ยงหรงเมื่อเผชิญกับสองคนนั้นก็ไม่มีทางชนะรวดสิบกระดานแน่ ต้องแพ้สักกระดานสองกระดานอยู่แล้ว เพราะการประลองหมากล้อมนั้นไม่มีผลลัพธ์แน่นอน ไม่มีใครการันตีได้ว่าจะชนะตลอด ดังนั้นถ้าวิเคราะห์จากมุมนี้ เซี่ยงหรงเก้าดั้งก็อาจเทียบกับปีเตอร์ไม่ได้! แต่แน่ล่ะว่านี่เป็นเพียงการวิเคราะห์เท่านั้น
ระหว่างทางกลับบ้าน จางเย่แวะซื้อหนังสือพิมพ์มาสองฉบับ
พอเปิดอ่าน ก็เห็นพาดหัวข่าวล้วนแต่เป็นเรื่อง ‘ศึกจักรกลกับมนุษย์’ ดูจากการที่มือหมากล้อมทั่วโลกต้องพ่ายแพ้ จางเย่ก็ได้แต่ถอนใจไม่พูดอะไร วิ่งจ๊อกกิ้งกลับบ้านแล้วทานอาหารเช้า
แน่นอน ปีเตอร์กับแอลฟาโกะเป็นสิ่งเดียวกัน!
อีกทั้งปัญญาประดิษฐ์ตนนี้ ยังอาจร้ายกาจกว่าแอลฟาโกะด้วยซ้ำ!
วงการหมากล้อมตกอยู่ในอันตรายแล้ว!
……
 
ในอินเทอร์เน็ต
เสียงวิจารณ์กลับดังกว่าภายนอกเสียอีก
"บัดซบ! เชี่ยไรกันวะ!"
"พวกอเมริกันมันจะเหิมเกริมไปแล้ว!"
"เอาสติปัญญาของมนุษย์ไปเปรียบกับเครื่องจักรได้ยังไง?"
 “ถ้าคิดว่าเก่งนักก็มาแข่งกันเรื่องความคิดซับซ้อนสิวะ ศิลปะน่ะ งานสร้างสรรค์น่ะ? กล้ารึเปล่าหา เอาหมากล้อมมาท้าทายสติปัญญาของมนุษยชาติ! มุ่งเป้ามาที่เราแต่แรกแล้วนี่หว่า!”
"ไอ้พวกอเมริกันน่ารังเกียจ!"
"เอาชนะมันให้ได้! เอาเลย!"
"เซี่ยงหรงเก้าดั้งสู้มัน!"
สองวันมานี้ ทางฝั่งอเมริกาออกมาพล่ามไม่หยุด ทั้งหยิ่งผยอง ทั้งยุแหย่วงการหมากล้อมอย่างรุนแรง ออกประกาศแถลงหรือท้าทายแทบทุกชั่วโมง สายตาของพวกเขาล้วนจับจ้องมาที่จีน เพราะทุกคนทราบดีว่าถ้าจีนถือเป็นอันดับสอง ก็ไม่มีใครกล้าบอกว่าตนเองเป็นอันดับหนึ่งแล้ว สุดท้ายทางอเมริกาถึงกับออกชื่อของเซี่ยงหรงเก้าดั้งมาตรงๆ!
เรื่องนี้ทำให้หลายคนเดือดดาลมาก!
"เชี่ย!"
"มันจะสามหาวเกินไปแล้ว!"
 “พวกเอ็งเอาข้อมูลนักเล่นหมากล้อมไปวิเคราะห์ ก็อบปี้ข้อมูลการแข่งใส่ไอ้เครื่องนี่ แค่นี้ก็ไม่ยุติธรรมแล้ว! นี่คือการตกผลึกทางภูมิปัญญาของมนุษย์ คือการสั่งสมปัญญาของนักเล่นหมากล้อมในประวัติศาสตร์ แต่กลับใช้เรื่องนี้มาสู้กับพวกเรา ยังจะกล้าสามหาวอีก?”
"โมโหแล้วนะโว้ย!"
"ฉันไม่เชื่อหรอกว่าจะไม่มีใครชนะมันได้!"
"ใช่ ฉันแม่งไม่เชื่อหรอก!"
……
 
ที่สมาคมหมากกระดานฯ
ฝ่ายหมากล้อม
ที่สมาคมเต็มไปด้วยนักข่าว หลายคนมาปักหลักรอที่นี่ตั้งแต่สองวันก่อน บ้างถึงกับกางเต็นท์ ใช้เวลารออยู่ทั้งวัน รอบๆ ยังมีนักข่าวจากต่างประเทศอีกจำนวนมาก!
บัดนี้ที่นี่กลายเป็นจุดสนใจของทั่วทั้งทวีปเอเชียแล้ว
ทุกคนต่างมองมาที่พวกเขา ต่างรอคอยพวกเขาอยู่
ด้านนอกยังมีเหล่าคนรักหมากล้อมและประชาชนชูป้ายร่ำร้องตะโกน!
"ถล่มปีเตอร์!"
"ถล่มปีเตอร์!"
"ถล่มปีเตอร์!"
เสียงนั้นดังสนั่นถึงสวรรค์!
แม้แต่ในสมาคมฯ เองยังได้ยินชัดเจน                
ด้านในสมาคมฯ เหล่านักหมากล้อมมืออาชีพทั้งหลายล้วนอยู่ที่นี่ บางคนไม่ได้กลับบ้านมาสองวันแล้ว รอบตาคล้ำ ในตาปรากฏเส้นเลือดแดงซ่าน ต่างพยายามวิเคราะห์ตาเดินทุกก้าวของปีเตอร์อยู่ที่สมาคมฯ ไม่ยอมไปไหน นี่คือพิบัติภัยของวงการหมากล้อม ยังจะมีใครพักผ่อนลงได้?
หลี่อี้เก้าดั้งหน้าเครียด "ยากเกินไป!"
มือหมากเก้าดั้งอีกคนส่ายหน้า "ข้อมูลของปีเตอร์เพียบพร้อมเกินไป ทุกก้าวเดินของมัน คำนวณปัจจัยทุกอย่างออกมาหมดแล้ว คิดจะเอาชนะ โอกาสต่ำมาก!"
เซี่ยงหรงพูดเบาๆ "แจ้งสื่อเถอะ"
"เหล่าเซี่ยง!" หลี่อี้เก้าดั้งร้อง
ซ่านตงเหอเองก็รีบพูด "เธอคิดดีๆ ก่อนนะ!"
เซี่ยงหรงกล่าว "ผมคิดดีแล้วครับ!"
เฉินอิงก็พูดบ้าง "พี่เซี่ยง ถ้าคุณออกหน้า แล้วถ้าคุณแพ้ขึ้นมา วงการหมากล้อมจะไม่เหลือทางถอยอีกแล้วนะ!"
"นั่นสิ!" สวีหานเองก็ไม่เห็นด้วย "คุณคือแนวป้องกันสุดท้าย คือไพ่ใบสุดท้ายในมือของวงการหมากล้อมแล้ว ถ้าคุณแพ้ขึ้นมา พวกเราจะทำยังไง?"
"นั่นสิ ไม่ต้องสนใจมันก็ได้!"
"ปล่อยพวกอเมริกันไปเถอะ พวกเราแสร้งทำเป็นมองไม่เห็นก็ได้!"
"จะออกไปสู้ไม่ได้นะ!"
"ท่านเซี่ยง!"
"ท่านเซี่ยง!"
อู๋ฉางเหอมองเขา "มั่นใจกี่ส่วน?"
เซี่ยงหรงคิดไปคิดมาก็บอกตรงๆ "อย่างมากก็สองส่วนครับ"
สองส่วน!
แทบจะเรียกได้ว่าแพ้ไม่โดยต้องถาม!
แม้แต่ท่านเซี่ยงยังออกปากด้วยตนเอง อย่างนั้นยังจะสู้ไปอีกทำไม!
อู๋ฉางเหอ "คิดดีแล้วรึ?"
เซี่ยงหรงรับคำ "ไม่ว่ายังไงผมก็ต้องลองดู มาถึงเวลาแบบนี้ ถ้าผมถอย ยังเสียหน้ากว่าสู้แพ้เสียอีก ผมถอยไม่ได้!"
อู๋ฉางเหอกัดฟัน ตัดใจเอ่ย "ได้ งั้นเรียกนักข่าวเข้ามา!"
ซ่านตงเหอ ประธานสมาคมฯ เอ่ยเสียงเกรี้ยว "พี่อู๋ ตอนนี้ผมเป็นประธานสมาคมฯ นะ!"
อู๋ฉางเหอกลับว่า "แกหลบไปให้ฉัน! อีกฝ่ายมาเคาะถึงหน้าประตูแล้ว แกยังคิดจะหลบอีก? แกจะหลบไปไหนได้? ต่อให้ต้องแพ้มัน สมาคมหมากกระดานแห่งประเทศจีนของเราก็ต้องแพ้ในสนามรบ!" อู๋ฉางเหอมีนิสัยเจ้าอารมณ์เช่นนี้ เขาเองก็เป็นนักสู้คนหนึ่งเช่นกัน!
ในเวลานั้น หลายคนเริ่มตอบสนอง!
"ใช่!"
"อาจารย์ฉางเหอพูดถูก!"
"พวกเราจะขี้ขลาดไม่ได้!"
"ฉันไม่เชื่อว่าเครื่องจักรนี่จะมีสามเศียรหกกรเอาชนะไม่ได้หรอก!"
"ท่านเซี่ยงต้องชนะ!"
……
 
ครึ่งชั่วโมงต่อมา
ที่สมาคมหมากกระดานแห่งประเทศจีน
เซี่ยงหรงเก้าดั้งยอมรับคำท้า!
สถานที่ : สมาคมหมากกระดานแห่งประเทศจีน
เวลา : พรุ่งนี้เช้า
ทั้งเวยป๋อระเบิดวุ่นวายในทันที!
"เซี่ยงหรงออกหน้าแล้ว!"
"สวรรค์ ออกหน้าแล้วจริงๆ!"
"ต้องเกิดเรื่องใหญ่แน่ๆ!"
"การแข่งขันนี้ ไม่ว่าใครจะชนะก็ต้องสะท้านทั้งเอเชีย!"
"ท่านเซี่ยงสู้ๆ!"
"คุณคือไพ่ใบสุดท้ายของวงการหมากล้อมเราแล้วนะ!"
"ท่านเซี่ยงยอดเยี่ยม! ฉันยังกลัวว่าคุณจะหลบหน้าเสียอีก!"
"สู้มัน!"
"สู้! สู้! สู้!"
ที่เกินคาดก็คือ เวลานี้แฟนๆ หมากล้อมทั้งญี่ปุ่นและเกาหลีต่างก็พร้อมใจกันสนับสนุนพวกเขา!
ทางญี่ปุ่น
"คนจีนสู้ๆ!"
"ถล่มปีเตอร์!"
"สู้ๆ!"
ฝ่ายเกาหลี
"อย่าแพ้นะ!"
"เซี่ยงหรง แก้แค้นให้พวกเราด้วย!"
"ให้ไอ้เครื่องจักรนั่นเห็นความมุ่งมั่นของมนุษย์!"
มือหมากล้อมนานาชาติชื่อดังหลายคนก็ส่งเสียงสนับสนุนเซี่ยงหรงในอินเทอร์เน็ต บัดนี้ ทั้งวงการหมากล้อมกลายเป็นหนึ่งเดียวกัน!
ผู้คนทั่วทั้งทวีปเอเชียยามนี้อยู่ข้างเซี่ยงหรงทั้งหมดแล้ว!
……
 
วันต่อมา
ข่าวเรื่องนี้ดังสะท้านไปทั่ว!
ยอดขายหนังสือพิมพ์ถล่มทลายอย่างบ้าคลั่ง!
ตั้งแต่ตอนเช้าตรู่ ที่ประตูของสมาคมฯ ก็มีประชาชนมารุมล้อมจนแน่นขนัดแล้ว
"เซี่ยงหรงต้องชนะ!"
"มนุษยชาติต้องชนะ!"
ผู้คนออกมาร้องสนับสนุนกันจำนวนนับไม่ถ้วน
ทั้ง CCTV-Sport ช่องดาวเทียม BTV และสถานีโทรทัศน์ต่างชาติหลายแห่งก็ได้รับสิทธิ์ในการถ่ายทอดสด พวกเขาต่างเดินเข้ามาตั้งเครื่องมือเครื่องไม้ของตนรอให้การแข่งขันเริ่มต้นขึ้น
ไม่สิ นี่ไม่อาจเรียกว่าการแข่งขันแล้ว!
แต่คือสงคราม!
ศึกสงครามระหว่างมนุษยชาติกับปัญญาประดิษฐ์!
ก่อนการแข่งขัน มีแต่คนของ CCTV ได้สิทธิ์ให้เข้าสัมภาษณ์ก่อน ซึ่งคนที่สัมภาษณ์เซี่ยงหรงคืออวี๋อิ่งอี๋
การถ่ายทอดสดเริ่มต้นขึ้นแล้ว
ขณะนี้กล้องจับภาพไปที่เซี่ยงหรง
อวี๋อิ่งอี๋ถือไมโครโฟน "อาจารย์เซี่ยงหรงคะ อย่างที่ทุกคนทราบว่าคุณคือมือหนึ่งของวงการหมากล้อมในตอนนี้ เมื่อต้องเผชิญกับการท้าทายจากเอไอ พวกเราอยากทราบว่าคุณมีโอกาสชนะสักกี่ส่วนคะ?"
เซี่ยงหรงมองเธอขณะกล่าว "โอกาสชนะมีไม่มาก"
ทันทีที่คำนี้พูดออกไป ทั้งบริเวณพลันเกิดเสียงดังฮือฮา
อวี๋อิ่งอี๋ก็ชะงักไป "อย่างนั้นถ้าคุณแพ้ขึ้นมา แนวป้องกันสุดท้ายของวงการเราก็แตกพ่ายน่ะสิคะ แล้วทำไมคุณถึงยังจะสู้อีก?"
เซี่ยงหรงพูดอย่างเยือกเย็น "ข้อแรก ผมไม่มีเหตุผลที่จะไม่สู้ ข้อสอง ผมเองก็อยากประมือกับเครื่องจักรดู ข้อสาม คุณพูดผิดไป ผมไม่เคยเป็นแนวป้องกันสุดท้าย ต่อให้ผมแพ้ ผมก็เชื่อมั่นว่าจะมีคนอื่นก้าวออกมา ทำศึกรบกับจักรกลตนนี้ต่อไป!"
จะมีคนอื่น?
ข้างหลังคุณยังมีคนอื่นอยู่อีกหรือ?
อวี๋อิ่งอี๋ตกตะลึง "วงการหมากล้อมยังมีคนที่แข่งกับคุณได้อีกเหรอคะ?"
เซี่ยงหรงยิ้มน้อยๆ ไม่ทราบว่าคำพูดนี้ส่งถึงอวี๋อิ่งอี๋ หรือบอกกับหน้ากล้อง หรืออาจบอกกับปัญญาประดิษฐ์ตนนั้น "อย่าได้ดูถูกมนุษย์!"
การสัมภาษณ์จบลงแล้ว
เซี่ยงหรงสาวเท้าเข้าไปในห้องประลอง นั่งลงอย่างเงียบงัน
คำพูดที่เขากล่าวทิ้งเอาไว้ หลายคนยังฟังไม่เข้าใจ
……
 
ที่บ้าน
ครอบครัวจางเย่กำลังชมการถ่ายทอดสดอยู่เช่นกัน
พ่อตกตะลึง "เซี่ยงหรงเก้าดั้งหมายความว่ายังไง?"
แม่ "เขาเป็นเบอร์หนึ่งของวงการนี่? ต่อจากเขายังมีใครพอจะเล่นหมากล้อมกับปัญญาประดิษฐ์นั่นได้อีกเหรอ?"
"นั่นสิ ใครกันนะ?" จางเย่เองก็สงสัย
พ่อ "ใครจะไปรู้"
จางเย่มองเซี่ยงหรงเก้าดั้งบนจอ พลันเกิดความรู้สึกชนิดหนึ่ง คนคนนี้รู้ว่าตนไม่ชนะหรอก แต่ถึงจะรู้ว่าอย่างไรก็สู้ไม่ชนะ ก็ยังคงยืนหยัดจะนั่งอยู่ตรง ณ ที่นั้น
จางเย่พลันบังเกิดความรู้สึกนับถือขึ้นในใจ!
คนที่แม้รู้ว่าแพ้แต่ก็ยังจะสู้ นับว่าควรค่าแก่การนับถือนัก!
เพียงแต่ไม่ทราบว่าผู้ที่คนคนนี้พูดถึงคือใครกัน?
ถ้าเขาแพ้ ยังจะมีคนออกมาสู้กับเอไอนี่ได้อีกหรือ?
เริ่มเปิดกระดานแล้ว
ทว่าจางเย่กลับลุกขึ้นเดินออกไปเงียบๆ เขาพลันเกิดความรู้สึกไม่อยากดู และทนดูไม่ได้
พ่อถาม "แกจะไปไหน?"
"ออกไปเดินเล่นน่ะ" จางเย่พูดแล้วก็เดินออกจากบ้าน เขาไม่ใช่คนในวงการหมากล้อม แต่กลับไม่อยากเห็นวันที่มืดมนที่สุดของวงการนี้ด้วยสายตาตนเอง ไม่อยากเห็นความกระวนกระวายของผู้คน เขารู้ว่าไม่มีใครในโลกใบนี้ที่จะเอาชนะปัญญาประดิษฐ์ที่ชื่อว่าปีเตอร์ตนนี้ได้
ชายหนุ่มเดินไปมา
เลี้ยวไปตามทาง
เขาตัดสินใจกินข้าวนอกบ้าน
ในร้านอาหารกลับเปิดทีวีอยู่ หลายคนกินข้าวไปดูการถ่ายทอดสดไป ทว่าไม่มีใครสังเกตเห็นจางเย่
"สมควรตาย!"
"แพ้อีกแล้ว!"
"ได้ยังไง!"
"แม้แต่ท่านเซี่ยงยังแพ้? แล้วยังจะมีใครเอาชนะได้?"
"อ๊ะ เซี่ยงหรงเริ่มเปิดกระดานที่สองแล้ว?"
"ทำไมกัน? เขาไม่คิดจะพักเลยหรือ?"
"นั่นสิ ทำไมไม่เลื่อนไปอีกวันล่ะ?"
"เล่นต่อเลยงั้นหรือ?"
จางเย่เงยหน้าขึ้นมองทีวี
กระดานแรกเล่นไปได้สามชั่วโมงก็จบลงแล้ว เขาไม่ได้ดูเกมระหว่างเล่น เพียงเห็นผลลัพธ์ เซี่ยงหรงพ่ายแพ้แล้ว แพ้ไปแค่สองแต้มเท่านั้น!
กระดานที่สองเริ่มขึ้นอย่างรวดเร็ว!
หลายคนยังเสียดาย
"เกือบชนะแล้วแท้ๆ เชียว!"
"ใช่ แค่สองแต้มเอง!"
"น่าเสียดาย เสียดายจริงๆ!"
"สมเป็นมือหมากอันดับหนึ่ง แข็งแกร่งมาก!"
"แล้วยังไงล่ะ ก็ยังแพ้อยู่ดี!"
"ดูเกมสองเถอะ กระดานที่สองต้องมีหวังแน่!"
แต่ภายหลังการศึกนี้ผ่านพ้นไปห้าชั่วโมง ณ เกมกระดานที่สอง เซี่ยงหรงก็ยังคงพ่ายแพ้ แต่เป็นการแพ้ไปเพียงหนึ่งแต้ม เพราะปีเตอร์พลิกกระดานได้ในวินาทีสุดท้าย!
เซี่ยงหรงปราชัยแล้ว!
มนุษยชาติพ่ายแพ้แล้ว!
 
 


[Go To Next Chapter]( ./217.md)