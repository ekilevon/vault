##บทที่ 906 : ศึกชิงตำแหน่งดาราระดับ A!
ที่ CCTV
พอออกจากห้องส่ง ฮาฉีฉี กับจางจั่วและพวกก็รอเขาอยู่ด้านนอกแล้ว
เมื่อเห็นหน้าจางเย่ ทุกคนก็รีบเข้ามารุมล้อมเขาทันที
จางจั่วกล่าว "ผู้กำกับจาง พอดีว่ารถติดเลยเพิ่งมาถึง ยินดีด้วยนะครับ!"
จางเย่ยิ้ม "ขอบคุณนะ"
อู่อี้รีบพูด "พวกเราดูคุณถ่ายทอดสดอยู่แถวๆ ออฟฟิศนี่เอง พูดได้ดีมากเลยครับ!"
"เป็นบทกลอนที่ดีมากจริงๆ ค่ะ!" ฮาฉีฉีก็ถอนหายใจเบาๆ
เสี่ยวหวังพูดเสริม "ผู้กำกับจางคะ ฟังแล้วฉันแทบร้องไห้แน่ะ!"
จางเย่เห็นผู้ช่วยของตนอินยกใหญ่ก็พูดแหย่ "บ่อน้ำตาเธอจะตื้นเกินไปแล้วมั้ง?"
หวงตานตานแห่งช่อง 14 ก็ยังพูด "ไม่ใช่เพราะบ่อน้ำตาพวกเราตื้นนะ แต่ว่ามันประทับใจจริงๆ!"
จางเย่หัวเราะเบาๆ "ไปๆ กินข้าวกัน มื้อนี้ฉันเลี้ยงเอง ขอโทรหาผู้อำนวยการเหยียนหน่อยนะว่าพอมีเวลาไหม จะได้ไปกินด้วยกัน"
แต่จางจั่วกลับขัดขึ้นมา "ผู้กำกับจาง นี่มันไม่ใช่เวลากินข้าวละมั้งครับ? ผมว่าตอนนี้คุณน่าจะรีบไปจัดการเรื่องรักษาอันดับมากกว่า ไม่รู้ว่าหลีอวี้ อดีตดาราระดับเอที่เคยอยู่อันดับนี้จะตามทันเมื่อไหร่นะครับ?"
เสี่ยวหวังก็ว่า "ใช่แล้วล่ะๆๆ!"
ถงฟู่กล่าว "ผมไปเช็กมาแล้ว ค่าชื่อเสียงของคุณกับหลีอวี้ห่างกันไม่มากเลย!"
ฮาฉีฉีครุ่นคิดก่อนพูดขึ้นบ้าง "ผู้กำกับจาง ไม่เป็นไรหรอกค่ะ ไว้ไปกินกันวันหลังก็ได้ ยังไงก็มีโอกาสแน่นอนอยู่แล้ว ตอนนี้หลีอวี้ตกชั้นลงไป ต้องมีความเคลื่อนไหวอะไรแน่ จะเพิกเฉยไม่ได้นะคะ ไม่แน่ว่าเย็นนี้อาจมีสงครามชิงค่าชื่อเสียงกันอีกก็ได้ คุณต้องระวังตัวไว้นะ"
จางเย่หัวเราะ "ไปเถอะน่า ถึงเวลากินเราก็ต้องกินสิ ถ้าฉันจะอันดับร่วงก็เป็นเรื่องช่วยไม่ได้ อะไรที่เป็นของฉันก็ต้องเป็นของฉัน หากไม่ใช่ จะยื้อแย่งมายังไงก็ไม่มีทางเป็นของฉันอยู่ดี"
‘ผมไม่คุ้นชินกับโลกใบนี้’ คือชื่อของบทกลอนที่เขาเพิ่งท่องออกมาเมื่อครู่ เป็นผลงานของเป๋ยเต่า กวีในโลกเดิมของเขา แต่ในความเป็นจริงแล้วจางเย่เคยตรวจสอบดูแล้วพบว่าไม่ใช่ผลงานของเป๋ยเต่า ทว่าเป็นแฟนผลงานลอกเลียนแบบขึ้น แต่ไม่ว่าจะเป็นผลงานของใคร จางเย่ก็ชมชอบกลอนบทนี้อย่างมาก เพียงแต่ยังไม่เคยมีโอกาสนำออกมาใช้สักที แต่ในวันนี้ ความหวังนี้นับว่าได้รับการเติมเต็มแล้ว จางเย่พอใจอย่างยิ่ง เหมือนกับคนชอบดื่มที่ไม่ได้ดื่มมาหนึ่งเดือนเต็ม แต่แล้วพลันได้สุราเอ้อร์กัวโถวไหหนึ่งมาดื่มจนสาแก่ใจ หัวใจเขาย่อมพองโตด้วยความปลื้มปริ่มมาก ส่วนไอ้เรื่องการแข่งขันเพื่อรักษาอันดับในทำเนียบดาราระดับ A อะไรนั่น ไม่ไปสนใจแล้ว!
ที่ควรทำก็ทำแล้ว
ที่ควรพูดก็พูดแล้ว
หลังจากนั้น? อยากทำอะไรก็ทำเถอะ!
……
บนเวยป๋อ
บรรดาชาวเน็ตต่างพากันออกมาร่ำร้องคร่ำครวญ!
"โคตรชอบกลอนบทนี้เลย!"
"ใช่! ชอบมาก!"
"ทำไมการถ่ายทอดสดจบไวนักล่ะ? จางเย่เพิ่งได้พูดแค่คำสองคำเองนะ!"
"ช่องข่าวซีซีทีวีให้เวลาจางเย่น้อยเกินไปแล้ว!"
"ถ้าอาจารย์จางออกรายการทุกวันก็ดีน่ะสิ!"
"ผมไม่คุ้นชินกับโลกใบนี้ แต่นั่นไม่ใช่เหตุผลที่ทำให้ผมต่ำช้า ผมยังคงอาจหาญดังเช่นที่เคยเป็นมา ไม่เชื่อความพ่ายแพ้ ไม่ศรัทธาเทพเซียน ไม่ยอมสยบต่อผืนฟ้า ไม่ยอมคารวะต่อแผ่นดิน...เชี่ยเอ๊ย พอฟังท่อนนี้จบ เลือดลมฉันก็พลุ่งพล่านขึ้นมาเลย!"
"ฉันประทับใจมาก! ประทับใจจริงๆ!"
"กลอนบทนี้ยอดเยี่ยม!"
"บทกลอนยอดเยี่ยม ชีวิตของจางเย่ก็ยิ่งยอดเยี่ยม!"
"แน่นอน ถ้าเป็นคนอื่นพูด ยังไงก็ไม่ประทับใจชวนให้ตกตะลึงเท่ากับจางเย่! เขาเอาเรื่องราวในชีวิตตัวเองมาร้อยเรียงเป็นกลอนบทนี้ แต่ถ้าเป็นคนอื่นน่ะหรือ? ใครจะมีชีวิตขึ้นแรงลงแรง รักแรงเกลียดแรงแบบจางเย่กัน? หนทางของจางเย่ในวงการบันเทิง เทียบกับคนอื่นๆ แล้วลำบากกว่าตั้งไม่รู้เท่าไร! ในวันนี้เขาฝ่าฟันเดินมาถึงตรงนี้ได้ ฉันไม่แปลกใจเลยสักนิดเดียว ไม่มีใครอดทนได้ดียิ่งไปกว่าเขาอีกแล้ว!"
"บทกลอนอันยอดเยี่ยม!"
"อาจารย์จางเย่ยอดเยี่ยม!"
ทันทีที่ ‘ผมไม่คุ้นชินกับโลกใบนี้’ ออกอากาศ ก็เกิดกระแสวิพากษ์วิจารณ์ขึ้นในอินเทอร์เน็ตทันที แต่คนแชร์กลอนบทนี้กลับมีไม่มาก เพราะทุกคนต่างเห็นตรงกันว่า แค่เพียงตัวหนังสือนั้นไม่อาจถ่ายทอดอารมณ์ความรู้สึกอันสั่นสะเทือนของพวกเขาได้ ดังนั้นคลิปสัมภาษณ์สิบนาทีสั้นๆ ของ CCTV จึงถูกส่งต่ออย่างบ้าคลั่ง!
หนึ่งหมื่น!
ห้าหมื่น!
หนึ่งแสน!
จำนวนคอมเมนต์พุ่งทะยานอย่างเสียสติ!
……
ฮ่องกง
ที่ออฟฟิศของหลีอวี้
"เร็วเข้า!"
"รีบด่วนเลย!"
"วันนี้ต้องทำให้ดี! ไม่งั้นไม่ทันการแน่!"
"ถ้าวันนี้สวนกลับไม่สำเร็จ โอกาสก็จะยิ่งต่ำลงไปอีก!"
"อาจารย์หลี พวกเราติดต่อกับทีมงานที่แผ่นดินใหญ่แล้ว หนังสั้นเรื่อง ‘มือปืนสังหาร’ ที่คุณร่วมถ่ายทำเมื่อเดือนก่อนได้เลื่อนวันออกอากาศมาเป็นวันนี้แล้วครับ!"
"เยี่ยมไปเลย!"
"เยี่ยมมาก ในที่สุดก็เรียบร้อยเสียที!"
"คราวนี้ไม่มีปัญหาแน่!"
"คืนนี้ ทำเนียบดาราระดับเอนั่น พวกเราต้องบุกกลับเข้าไปได้แน่!"
"ใช่แล้ว!"
"ถูกต้องที่สุด!"
"สู้ๆ! ทุกคนสู้ๆ เข้า!"
หลีอวี้เป็นดาราจากฝั่งฮ่องกงและไต้หวัน เป็นนักแสดงและนักร้องเพลงกวางตุ้งชื่อดัง คลุกคลีอยู่ในวงการมาสิบกว่าปีแล้ว เคยได้รับรางวัลนักแสดงสมทบยอดเยี่ยมในประเทศครั้งหนึ่ง แต่สิ่งที่โด่งดังที่สุดของหลีอวี้ก็ยังเป็นการร้องเพลง ชื่อเสียงที่ฮ่องกงของเขากล่าวได้กว่าแทบจะไร้ผู้ใดเปรียบ ผลิตผลงานออกมาสิบกว่าอัลบั้ม ล้วนเป็นเพลงดังเสียเกือบครึ่งจนได้รับฉายา ‘เทพคีตาน้อย’ นอกจากนั้นเขายังถือเป็นดาราชั้นนำของประเทศ อยู่ในทำเนียบระดับ A มาก็หลายปี แม้จะค่อยๆ ตกชั้นลงไปเรื่อยๆ เพราะหน้าที่การงานและการร้องเพลงที่เริ่มอยู่ตัว ไม่อาจก้าวหน้าไปกว่านี้ แต่ก็ไม่เคยตกจากทำเนียบระดับ A มาก่อน!
แต่ในวันนี้ หลีอวี้กลับถูกจางเย่เบียดตกจากทำเนียบเสียแล้ว แฟนคลับของเขาย่อมเคียดแค้นจนนัยน์ตาแดงก่ำ!
นี่คือสงคราม!
สงครามที่มิใช่ท่านตายก็เป็นเราสิ้น!
สงครามที่เกี่ยวพันถึงศักดิ์ศรีและเกียรติยศ!
……
เวลาบ่ายสอง
หนังสั้นเรื่อง ‘มือปืนสังหาร’ ที่มีการโฆษณามาสักพักใหญ่ จู่ๆ ก็เลื่อนวันออกอากาศมาเป็นวันนี้ ทั้งยังทำการเผยแพร่ผ่านทางเว็บไซต์วิดีโอออนไลน์ให้รับชมฟรี!
นี่คือภาคต่อของภาพยนตร์ที่หลีอวี้เคยแสดง!
ทั้งยังเป็นงานทดลองของหลีอวี้และบริษัท สำหรับตลาดหนังสั้นเชิงศิลป์
ในอินเทอร์เน็ตเดือดระอุขึ้นอีกแล้ว!
"สวรรค์!"
"ทำไมถึงออกไวขนาดนี้?"
"ดีเลย! ฉันไปดูก่อนล่ะ!"
"ชอบหลีอวี้ค่า!"
"พลังของดาราระดับเอรุ่นเก๋าน่ะ ไม่ใช่สิ่งที่เจ้าคนที่เอาแต่ด่าคนทุกวันอย่างจางเย่จะมาเทียบชั้นได้หรอกนะ!"
"นี่ก็คือการพยายามยืนหยัดเพื่อกลับสู่ชั้นฟ้าอีกครั้ง!"
"หลีอวี้กับจางเย่เปิดศึกชิงความนิยมกันแล้วสินะ!"
" 'มือปืน' น่ะคลาสสิกสุดยอดไปเลยนะ! ภาคต่อนี่ยิ่งต้องดูให้ได้!"
"จางเย่ลำบากแล้วงานนี้!"
"นั่นสิ ทีมงานอาจารย์หลีทำงานกันหนักมากจริงๆ นะ!"
คนทางฝั่งไต้หวันและฮ่องกงล้วนให้การสนับสนุนหลีอวี้ทั้งสิ้น
"จางเย่นี่ใครน่ะ?"
"ไม่รู้จัก ไม่เห็นจะเคยได้ยิน!"
"ฉันยอมให้อาจารย์หลีอวี้เท่านั้นที่เป็นระดับเอ!"
"คืนนี้เป็นศึกตัดสินแพ้ชนะ!"
"อาจารย์หลีสู้ๆ!"
เหล่าคนในวงการบันเทิงก็ต่างล้อมวงเข้ามามุง!
ถ้าว่ากันตามทฤษฎี คำว่าศิลปะไม่แบ่งแยกสูงต่ำ บ้างชอบดาราคนนี้ บ้างชอบดาราคนนั้น ถือเป็นเรื่องปกติธรรมดา แต่ในทางปฏิบัติแล้ว จางเย่กับหลีอวี้ความจริงถือเป็นดาราที่อยู่กันคนละวงโคจร ไม่ได้มาสอดคล้องเกี่ยวพันกันเลยแม้แต่น้อย วิถีของจางเย่นับว่าไม่เหมือนใคร โดดเด่นเหนือคนอื่น และชื่อเสียงของจางเย่บนทำเนียบในวันนี้ก็สูงกว่าหลีอวี้แค่หน่อยเดียวจนแทบไม่มีความสำคัญ ชื่อเสียงของทั้งสองห่างกันไม่มาก ที่ฝั่งฮ่องกงไต้หวัน ชื่อเสียงของหลีอวี้สูงกว่าจางเย่ไม่ทราบกี่เท่า แต่ในแผ่นดินใหญ่ ชื่อเสียงของจางเย่เหนือกว่าหลีอวี้เล็กน้อย ดังนั้นถ้าทั้งสองต้องสู้รบกันจริงๆ ใครแพ้ใครชนะยังยากจะตอบได้
หนังสั้นออกอากาศแล้ว ความยาวเพียงแค่สามสิบเอ็ดนาที
แต่เมื่อหนังนั้นปรากฏต่อสายตาประชาชน ก็ได้รับคำชมในโลกออนไลน์อย่างสูง!
"ไม่เลวเลยจริงๆ!"
"ฮ่าๆๆ สุดยอดมาก!"
"หลีอวี้หล่อมาก! ไอดอลของฉัน!"
"คลาสสิกมาก! 'มือปืน' เป็นหนังมาตรฐานสูงจริงๆ!"
"ยอดเยี่ยม!"
"แนะนำ! ขอกระอักเลือดแนะนำเลย!"
"ตอนจบสุดยอดมาก! โคตรหักมุม!"
"ใช่ ฉันก็คิดแบบนั้นเหมือนกัน!"
เรตติ้งของหนังสั้นเรื่องนี้พุ่งสูงขึ้นเรื่อยๆ กลายเป็นประเด็นร้อนที่ถูกพูดถึงอย่างคึกคัก!
ไม่แค่นั้น บรรดาเพื่อนของหลีอวี้ทั้งหลาย ทั้งเหล่าดาราดังของฝั่งฮ่องกงและทั้งฝั่งไต้หวันล้วนออกมาช่วยเชียร์เขา ล้วนช่วยกันโปรโมตหนังสั้น ‘มือปืนสังหาร’ !
ขณะนั้นผู้คนยิ่งมายิ่งมากขึ้นเรื่อยๆ!
"โอ้ ทำไมดาราเยอะขนาดนั้นล่ะ?"
"อาจารย์หลีมีเพื่อนมากจริงๆ!"
"เยอะกว่าจางเย่ตั้งเยอะแน่ะ!"
"เฮ้ย เมนต์บนพูดจาไร้สาระ ลองสุ่มหยิบเอาดาราออกมาจากวงการบันเทิง มีคนไหนไม่มีเพื่อนเยอะกว่าจางเย่บ้าง?"
"จางเย่อันตรายแล้ว!"
"ชัวร์ สงสัยทำเนียบดาราระดับเอต้องเปลี่ยนอีกแล้ว!"
……
ร้านอาหารใกล้ CCTV
ในห้องส่วนตัว
เสี่ยวหวังกระวนกระวายจนนั่งไม่ติด "ทำไงดี! ทำไงดีล่ะ!"
หวงตานตานก็เป็นกังวล "ทำไมหนังสั้นของหลีอวี้ออกมาก่อนเวลาได้ล่ะ?"
"ก็เพราะมุ่งเป้าที่ผู้กำกับจางน่ะสิ!" อู่อี้ว่า
เหยียนเทียนเฟย ผู้อำนวยการช่อง CCTV14 เอ่ย "จางน้อย ยังไงเธอกลับก่อนดีไหม? นี่ก็กินข้าวใกล้เสร็จแล้ว ไปทำงานก่อนดีไหม?"
จางเย่หัวเราะ "ไม่ต้องหรอกครับ กินด้วยกันนี่แหละ"
เลขาฯ ของเหยียนเทียนเฟยพูดด้วยความกังวล "คุณนี่ไม่ทุกข์ร้อนจริงๆ นะ"
จางเย่โบกมือ "ก็เมื่อกี้ช่องข่าวซีซีทีวีสัมภาษณ์ฉันไปแล้วนี่?"
เลขาฯ จนคำพูด "กับการถ่ายทอดสดสัมภาษณ์แค่สิบนาที คุณท่องกลอนไปแค่บทหนึ่ง จะไปสู้กับหนังสั้นของดาราระดับเอในฮ่องกงได้เหรอ?"
……
ที่ออฟฟิศของหลีอวี้
ทีมงานทุกคนล้วนวุ่นวายหัวปั่น มีบางส่วนคอยจับตามองแอ็กเคานต์เวยป๋อและความเคลื่อนไหวอื่นๆ ของจางเย่ เพื่อจะได้วางแผนรับมืออย่างถูกต้อง
แต่ทว่าผ่านไปหนึ่งชั่วโมงก็แล้ว สองชั่วโมงก็แล้ว
จางเย่กลับนิ่งไม่ไหวติงแม้แต่น้อย ไม่มีความเคลื่อนไหวใดๆ เลยสักนิด!
"นี่มันอะไรกัน?"
"จางเย่ไม่ได้โพสต์อะไรเลยเหรอ?"
"ไม่มีเลย!"
"ไม่ออกรายการด้วย?"
"ก็ไม่มี!"
"ทีมงานของเขา ทำการประชาสัมพันธ์น้อยไปไหม?"
"เจ๊สวี่ ได้ยินมาว่าจางเย่เหมือนจะไม่มีทีมงานนะครับ!"
"หา?"
"หมอนั่นไม่มีแม้แต่ผู้จัดการส่วนตัวด้วยซ้ำไป"
"หา? แล้วทำไมบริษัทเอเยนต์ไม่ช่วยเขาล่ะ?"
"เขา เขาไม่มีบริษัทเอเยนต์ด้วยซ้ำ!"
"อะไรนะ?"
"อย่างนี้นี่เอง"
"...นี่นายพูดจริงเรอะ?"
"จริงๆ ครับ เรื่องนี้ทุกคนในวงการบันเทิงแผ่นดินใหญ่รู้ดี!"
"ไม่มีบริษัทเอเยนต์? แถมยังไม่มีแม้แต่ทีมงานหรือผู้จัดการส่วนตัว? งั้นเขาขึ้นมาระดับเอได้ไงวะ? บินขึ้นมาเองเรอะ? เอ้อ ช่างหัวเขาก่อนแล้วกัน พวกเราคราวนี้มั่นใจไม่สิบก็เก้าส่วนแล้ว! หมอนั่นเพิ่งจะให้สัมภาษณ์สดแค่รายการเดียวเท่านั้น แล้วก็ท่องกลอน...ที่ฟังไม่ค่อยรู้เรื่องไปบทนึง? งั้นก็อย่าได้คิดจะมาแก่งแย่งกับพวกเราเลย!"
"ถูกต้อง!"
บรรดาทีมงานของหลีอวี้ไม่คุ้นชินกับกลอนสมัยใหม่ ถึงได้ใช้คำว่า ‘ฟังไม่ค่อยรู้เรื่อง’ มาบรรยาย
……
ห้องแชตแก๊งคนบ้า
ข้อความเด้งเตือนรัวๆ ไม่หยุด
เฉินกวงพูดอย่างตื่นเต้น "เปิดศึกกันแล้ว!"
ฮั่วตงฟาง "@หลีอวี้ @จางเย่ ออนอยู่ป่าว?"
จางเย่ไม่ตอบ เขาไม่อยู่
แต่หลีอวี้ผู้ซึ่งปกติไม่ค่อยออนไลน์กลับปรากฏตัว เขาเองก็อยู่ในกลุ่มนี้ด้วย "เหล่าฮั่ว ว่าไง?"
ฮั่วตงฟาง "อวี้ไจ๋1 ไม่เจอนายนานเลยนะ"
หลีอวี้ "ช่วงนี้ยุ่งโคตร ไม่ได้ออกงานใหม่ ตกชั้นเลยเห็นไหม ฉันเลยต้องรีบปล่อยหนังสั้นไงล่ะ"
ฟ่านเหวินลี่ "หนังสั้นนายไม่เลวเลยนะ ฉันดูไปสองรอบแล้ว"
หลีอวี้ "ขอบคุณมากเหวินลี่"
หนิงหลันก็ตอบแชตด้วย "อวี้ไจ๋ คราวนี้ดวงนายตกหน่อยนะ มาเจอจางเย่น่ะ"
หลีอวี้กล่าว "ฉันรู้จักจางเย่นะ ในแผ่นดินใหญ่เขาดังมากนี่"
เสี่ยวตงโผล่หน้าออกมา "พวกนายสู้ๆ นะ"
หนิงหลันถาม "มาโหวตกันดีกว่า ทุกคนว่าวันนี้ใครจะชนะ?"
เสี่ยวตง "อาจารย์จางกับอาจารย์หลี ฉันรู้จักทั้งคู่ ฉันขอไม่โหวตแล้วกันนะ"
ฮั่วตงฟาง "ต้องเป็นอวี้ไจ๋อยู่แล้วสิ ยังไงก็มีหนังสั้นเป็นไพ่ตายเชียวนะ!"
ฟ่านเหวินลี่ "นั่นสิ โดยเฉพาะเรื่องนี้เป็นตอนต่อของหนังคลาสสิกอย่าง 'มือปืน' ด้วย"
เฉินกวง "ผู้กำกับจางลำบากหน่อยนะ"
หนิงหลันหัวเราะ "อวี๋ไจ๋ ฉันก็ลงข้างเธอนะ" ก่อนจะพูดด้วยความประหลาดใจ "จะว่าไปทำไมจางเย่ไม่เคลื่อนไหวอะไรเลยล่ะ? ถ่ายทอดสดรอบเดียวก็จบแล้วเหรอ? แค่ท่องกลอนออกมาบทเดียวเองเนี่ยนะ?"
……
ทั้งกลุ่มคุยเมาท์กันไม่หยุด
คนส่วนใหญ่เข้าข้างว่าหลีอวี้จะเป็นผู้ชนะในศึกวันนี้
แต่ทันใดนั้นเอง จางหย่วนฉีผู้ซึ่งยากจะปรากฏกายกลับพิมพ์ข้อความมาหนึ่งประโยค "อย่าดูถูกกลอนของเขา นี่คืออาวุธที่ร้ายกาจที่สุดของจางเย่เสมอมา!"
"โอ้ เจ๊จาง!"
"คุณแทงข้างจางเย่หรือนี่?"
"กลอนของจางเย่ร้ายกาจก็จริง แต่ก็ไม่ได้เป็นกระแสใหญ่โตอะไรนี่นา"
“ถึงยังไงหนังสั้นก็ยังเป็นหนังนะ ภาพยนตร์น่ะถือเป็นศิลป์ในกระแสหลักและเป็นที่นิยม ไม่มีเหตุผลที่ผู้คนจะไม่ตอบรับงานชิ้นนี้”
……
ในคืนนั้น
ภายใต้สายตาจับจ้องของทุกคน เวลาเที่ยงคืนตรง!
ทำเนียบดาราอัปเดตล่าสุดแล้ว!
แต่ในทันทีที่เหล่าคนในวงการบันเทิงเปิดดูทำเนียบ ผลอันดับที่ไม่มีใครคิดฝัน ก็ถึงกับทำให้พวกเขาต้องปากอ้าตาค้าง!
เพราะอันดับยังไม่เปลี่ยนแปลง!
แม้ว่าค่าชื่อเสียงของทั้งสองต่างพุ่งขึ้น!
แต่จางเย่ก็ยังคงเป็นระดับ A ส่วนหลีอวี้ก็ยังคงเป็นระดับ B เช่นเดิม อีกทั้งช่องว่างระหว่างค่าชื่อเสียงของคนทั้งสองที่เดิมห่างกันเพียงหลายหมื่น บัดนี้กลับถูกถ่างกว้างขึ้นอีก จนกลายเป็นแสนกว่าแล้ว!
เป็นไปได้ยังไงกัน?
ทำไมถึงเป็นแบบนี้ไปได้?
ไจ๋ (仔; จื่อ) เป็นสำเนียงกวางตุ้ง มักใช้ต่อชื่อชายหนุ่ม ที่รู้จักกันมากในไทย เช่นกู๋หว่าไจ๋


[Go To Next Chapter]( ./7.md)