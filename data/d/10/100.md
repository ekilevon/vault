##บทที่ 1000 : ‘เดอะแมสก์ซิงเกอร์’ ฉายตอนแรก!
ตอนเที่ยง
ที่บ้านของเหล่าเหรา ทั่วทั้งห้องอบอวลไปด้วยกลิ่นยาจีน
จางเย่นอนอยู่ตรงโซฟาพลางร้องตะโกน “เสร็จยังอ่ะ!”
หยางซูรีบแล่นมา “ศิษย์พี่ ใกล้แล้ว! จะเสร็จแล้ว!”
จางเย่คร่ำครวญ “เร็วสิ ฉันไม่ไหวแล้ว!”
“ท่านอาจารย์เหรา โปรดเร่งมือ!” หยางซูเร่งไปทางครัว
เหราอ้ายหมิ่นตะโกนกลับมาที่ห้องรับแขก “ไอ้เด็กบ้าขืนแหกปากอีกละก็ฉันจะจับแกโยนออกไปซะ! ต้มยาจีนต้องเคี่ยวไฟที่เหมาะสม! เร่งอะไรนักหนา! มันยังไม่ได้ที่!”
จางเย่ไม่กล้าต่อล้อต่อเถียงกับเหล่าเหรา จึงหันไปหาเฉินเฉินที่กำลังทำการบ้านอยู่ “เฉินเฉิน ขอน้ำแก้วสิ คอแห้ง เร็วๆ นะ”
เฉินเฉิน “ไม่”
“งั้นคราวหลังไม่ช่วยทำการบ้านแล้ว!” จางเย่ฮึดฮัด
เฉินเฉินโมโห “จางเย่ นายต้องเป็นง่อยขนาดนี้เลยเหรอ!”
จางเย่กลอกตา “ขอน้ำหน่อย ขอน้ำหน่อย”
เฉินเฉินไปเอาน้ำมาให้เขาอย่างกระฟัดกระเฟียด แล้วก็แทบจะป้อนให้เขาถึงปาก
จางเย่เอนตัวนอนอย่างสะดวกสบาย ดื่มน้ำเข้าไปสองอึก จากนั้นก็เอ่ยค่อนแคะ “ทำไมเอาน้ำเย็นมาเล่า คราวหน้าขอเป็นน้ำอุ่นนะ รู้ไหม?”
เฉินเฉินรำคาญเต็มทน วิ่งไปฟ้องในครัว “ป้าใหญ่! จางเย่ชักจะเอาใหญ่แล้ว!”
หยางซูกลับบอก “ศิษย์พี่กำลังบาดเจ็บ ตอนนี้ก็เป็นคนป่วยอยู่ ไยเจ้าจึงต้องไปทะเลาะกับเขาด้วย?”
เฉินเฉินสะบัดเสียงด้วยความขุ่นเคือง “แต่เขารังแกกันเกินไปแล้ว!”
ตรงด้านนอก เสียงของจางเย่ดังขึ้นอีกครั้ง “ข้าวยังไม่เสร็จอีกเหรอ? ทำไมช้าจัง! ฉันหิวจะตายอยู่แล้ว มีใครเป็นห่วงบ้างไหม?”
หยางซูรีบพูด “ศิษย์พี่ ข้าจะนำสำรับมาให้ท่านเอง!”
ก็มีเพียงศิษย์น้องของจางเย่ที่คอยปรนนิบัติคอยตามรับใช้เขา
“ศิษย์พี่ ท่านลุกขึ้นมากินเถอะ”
“ฉันขยับไม่ไหว”
“เช่นนั้นข้าจะป้อนท่านเอง”
“มีแต่ศิษย์น้องของฉันที่แสนดีที่สุด”
“เชิญท่านอ้าปาก”
“อื้ม ปีกไก่นี่ใช้ได้”
“ท่านลองชิมเนื้อตุ๋นน้ำแดงนี่ด้วยสิ”
“อื้ม ก็พอไหว เค็มไปหน่อย”
“หา? เค็มรึ? เช่นนั้นทำอย่างไรดี?”
“ช่างเถอะ ทนกินเอา”
เหราอ้ายหมิ่นทนดูต่อไปไม่ไหวแล้ว เดินออกมาหาหยางซู “เลิกตามใจเขาสักที หมอนี่ก็แค่แกล้งทำเป็นอาการหนักเท่านั้น! วางข้าวไว้บนโต๊ะนั่นแหละ ฉันจะดูสิว่าเขาจะกินไม่กิน!”
เฉินเฉินเองก็โมโหเช่นกัน “เหล่าหยาง ไม่ต้องไปยุ่งกับเขา!”
แต่หยางซูกลับไม่ฟัง ยังคงป้อนจางเย่ทีละช้อน
จางเย่จึงนอนสุขอุราเฉกเช่นเจ้านายของบ้าน อ้าปากเคี้ยว กลืน แล้วอ้าปาก กินคำต่อไปที่จ่อรออยู่ พอกินเสร็จ ยาจีนก็เคี่ยวได้ที่พอดี ศิษย์น้องของเขาก็ตักมาคอยป้อนถึงปากทีละช้อนอีก แต่ซดไปได้เพียงสองคำ จางเย่ก็ร้องโวยวายว่ามันขม ให้ตายก็ไม่ยอมกินต่อ
“ศิษย์พี่!”
“นี่มันไม่ใช่ของที่คนจะกระเดือกลง!”
“หากท่านไม่ดื่มแล้วจะหายได้อย่างไร!”
“ใส่อะไรลงไปเนี่ย!”
“มังกรดิน”
“มังกรดินคืออะไร?”
“ก็คือไส้เดือน”
“เชี่ย! พวกเธอจะฆ่าฉันใช่ไหม!”
ด้วยความลำบากยากเย็น ในที่สุดจางเย่ก็ดื่มยาเสร็จ เหราอ้ายหมิ่นเริ่มการเยียวยาจากภายนอก ด้วยการนวดแผนจีนให้เขาไล่เลือดลม แต่เพิ่งจะนวดไปได้แค่สองที จางเย่ก็เริ่มร้องงอแงอีก
วันนี้ทั้งวัน บ้านไม่มีเงียบสงบ เพราะต้องคอยดูแลจางเย่!
พอตกค่ำ หมอนี่ถึงเริ่มอยู่นิ่ง เพราะตอนแรกของ ‘เดอะแมสก์ซิงเกอร์’ จะเริ่มฉายแล้ว!
จางเย่ยึดตำแหน่งโซฟาไว้คนเดียว นอนเหยียดเอาขาพาดเต็มพื้นที่ เหราอ้ายหมิ่นก็ดี เฉินเฉินก็ดี หยางซูก็ช่าง ได้แต่ลากเก้าอี้มานั่งอยู่ด้านข้าง
ในทีวี ช่อง BTV ฉายโฆษณาจบแล้ว
หยางซู “เริ่มแล้ว!”
จางเย่ “เร่งเสียงหน่อย”
……
ที่บ้านลุงใหญ่
ลุงใหญ่กับป้าใหญ่ยกจานผลไม้ออกมา
ในห้องนั่งเล่น น้องสาวทั้งสามของจางเย่นั่งอยู่ครบ สามพี่น้องนัดดูถ่ายทอด ‘เดอะแมสก์ซิงเกอร์’ วันนี้พร้อมกัน เพราะนี่เป็นรายการใหม่ที่พี่ชายของพวกเธอเป็นผู้คิดค้นขึ้น
“ว้าว มาแล้วๆ!”
“คนแรกออกมาแล้ว!”
“อะไรน่ะ? ราชาประหลาด? ตั้งชื่ออะไรของเขาเนี่ย?”
“เชี่ย!”
“อ๊า ร้องเพราะจัง!”
“ไล่เสียงได้เพราะมาก!”
“นี่ใครกันนะ?”
“ชุยหลงจากฝั่งไต้หวันฮ่องกงรึเปล่า?”
“ไม่ใช่เขา ไม่ใช่แน่ๆ! รูปร่างไม่เหมือน!”
“งั้นก็ซีเอเค?”
“เสียงคล้ายนะ!”
น้องสาวทั้งสามดูรายการอย่างตื่นเต้น
ลุงใหญ่กับป้าใหญ่ที่นั่งอยู่ด้านข้างก็หันมองจอทีหนึ่ง แต่พอมองปุ๊บ ครู่ต่อมาพวกเขาก็จดจ่อ และสุดท้ายก็ตามเข้ามาร่วมวงเดาด้วย
……
ที่ม.เป่ยต้า
หอพักหญิงแห่งหนึ่ง
สัปดาห์นี้ เหยามี่ ลูกสาวของเหยาเจี้ยนไฉไม่ได้กลับบ้าน แต่อยู่กับเพื่อนโรงเรียนเก่าและเพื่อนข้างห้องนั่งดูรายการ ‘เดอะแมสก์ซิงเกอร์’ พร้อมกันอยู่ที่หอพัก
“สนุกมาก! สนุกจนน้ำตาไหลเลย!”
“รักดอกไม้ต้องฝนจัง!”
“ในวงการดนตรีไม่มีใครเสียงหลบแบบนี้เลยนะ!”
“เธอเป็นใครกันแน่?”
“พวกแขกรับเชิญก็เดากันไม่ออกเหรอ?”
“มี่มี่ ฮ่าๆๆ พ่อเธอพูดแล้ว!”
“พ่อเธอตลกจัง สมกับเป็นมือโปรเซี่ยงเซิง!”
“เสียดายศาสตราจารย์จางของพวกเราไม่อยู่ด้วย ไม่งั้นคงวิเศษกว่านี้อีก!”
“เมื่อไรอาจารย์จางจะกลับมาสอนพวกเราอีกนะ? เขาโดนสั่งแบนแล้วจริงๆ เหรอ? สารดีฝุ่นพิษมีผลกระทบขนาดนั้นเลยเหรอ? ทำไมต้องแบนอาจารย์จางด้วย!”
……
ที่มหาวิทยาลัยแห่งหนึ่ง
หอพักอาจารย์
ซูหงเอวี้ยน อดีตอาจารย์ที่ปรึกษาของจางเย่เองก็กำลังดูช่อง BTV พร้อมกับเพื่อนร่วมงาน
“เยี่ยมจริงๆ!”
“ร้องเพลงเป็นมืออาชีพยิ่งกว่ารายการ ‘เดอะวอยซ์’ เยอะเลย!”
“แน่นอน ก็จุดขายไม่เหมือนกันนี่ ‘เดอะวอยซ์’ เน้นผู้เข้าแข่งขันชนชั้นรากหญ้า แต่ ‘เดอะแมสก์’ เน้นนักร้องชื่อดังล้วนๆ เท่านี้ก็อยู่คนละระดับกันแล้ว! รายการนี้ไอเดียดีจริงๆ ก็มีแต่ศาสตราจารย์จางที่จบจากม.สื่อของเราเท่านั้นแหละที่คิดออกมาได้!”
“ทานตะวันร้องดีจัง!”
“ไม่เลวจริงๆ แต่ฉันก็ยังชอบไม้ใกล้ฝั่งอยู่ดี ทำไมถึงแพ้ล่ะ? คงไม่โดนคัดออกใช่ไหม? สุดท้ายแล้วใครจะได้เป็นแชมป์ประจำสัปดาห์นี้กันแน่นะ?”
……
บนอินเทอร์เน็ตเองก็เดือดพล่านเช่นกัน!
ในเวยป๋อมีเสียงชื่นชมล้นทะลักท่วมฟ้าถมดิน!
“แม่งไม่เสียทีที่รอคอยจริงๆ!”
“ ‘เดอะแมสก์ซิงเกอร์’ ที่แท้ก็เป็นอย่างนี้นี่เอง!”
“เชี่ย สนุกกว่าที่ฉันคิดไว้เป็นหมื่นเท่า!”
“ที่รายการก็ทำอย่างนี้ได้ด้วย! คนพวกนี้ก็ร้องดีเกินไปแล้วรึเปล่า? นี่มันนักร้องอาชีพทั้งนั้น? เป็นคนดังระดับเอระดับบีกันทั้งนั้น?”
“ใครรู้บ้างว่าหน้ากากราชาประหลาดเป็นใคร!”
“ฉันก็ชอบราชาประหลาดเหมือนกัน เสียงดี เทคนิคก็ไม่เลว แต่ถ้าเทียบกับดอกไม้ต้องฝนก็ยังด้อยกว่าอยู่บ้าง ดอกไม้ต้องฝนกับทานตะวันสิเทพจริง!”
“ออกมาสี่คนแล้ว! แต่ละคนตัวเด็ดทั้งนั้น!”
“คนต่อไปมาแล้ว!”
“หน้ากากโจ๊กเกอร์?
“เหมือนจะได้ข่าวแว่วๆ ว่าเขาเป็นแชมป์ประจำสัปดาห์นี้?”
“ไม่มีทาง! ข่าวมั่วล่ะมั้ง?”
“ใช่ ยังมีบอกว่าหน้ากากกระบือได้แชมป์ด้วยนะ กระบือน้องสาวเอ็งสิ แม่งมีหน้ากากกระบือที่ไหนกันวะ!”
“พวกนายดูเขาเดินสิ! เดินไม่ตรงแล้วนั่น!”
“ป่วยรึเปล่า?”
ตอนนี้เอง บนจอก็ตัดภาพไป
แม้แต่จางเย่ก็คงไม่รู้ตัวว่าตอนที่เขากับพวกทีมรายการเข้าไปในห้องพยาบาล มีคนนำกล้องเข้าไปบันทึกภาพเหตุการณ์เอาไว้ทั้งหมด!
ไข้สูงสี่สิบองศา!
เป็นหวัดอย่างหนัก!
ทอนซิลอักเสบรุนแรง!
“ฉีดสเตียรอยด์ให้ผม!”
“โปรดคิดให้ดีก่อน!”
“ฉีดสิ!”
“อีกเข็ม!”
“เอามาอีกเข็ม!”
“ทำสิ!”
สามเข็ม!
ทั้งหมดสามเข็ม!
ชายที่อยู่ภายใต้หน้ากากโจ๊กเกอร์ไม่มีแม้แต่เสียงสักแอะ!
ภาพตัดกลับมาอีกครั้ง เป็นตอนที่โจ๊กเกอร์ไปอยู่บนเวทีได้ในที่สุด!
เวลานี้ ผู้ชมทั้งหมดที่ดูรายการอยู่หน้าจอทีวีต่างสูดหายใจเย็นเยียบ เหล่าคนในวงการดนตรีก็ต่างตะลึง!
บ้าไปแล้ว!
คนผู้นี้บ้าไปแล้ว!
“นี่...นี่มัน…”
“นี่มันเสี่ยงตายชัดๆ!”
“แบบนี้จะร้องเพลงอะไรได้ล่ะ? จะร้องได้เหรอ?”
“นั่นสิ แชมป์ต้องไม่ใช่เขาแน่ ต้องเป็นข่าวลือชัวร์”
“ใช่ เสียงเป็นอย่างนี้จะพูดยังลำบาก เดินยังยาก ยิ่งไม่ต้องพูดถึงเรื่องร้องเพลงเลย เขาจะเปล่งเสียงออกอีกเหรอ? จะร้องได้จนจบเพลงงั้นเหรอ?”
“สภาพนี้ จะไปร้องจบได้ยังไง!”
ไม่เพียงแต่หน้ากากโจ๊กเกอร์ที่มีภาพเบื้องหลัง ความจริงหน้ากากนักร้องคนอื่นเองก็มีเช่นกัน อย่างเช่นหน้ากากดอกไม้ต้องฝน มีภาพตอนเธอซ้อมเพลงหลังเวที หรือหน้ากากทานตะวันในตอนที่นักร้องคนอื่นกำลังร้องเพลงอยู่ ก็มีภาพที่เขาออกความเห็นเกี่ยวกับนักร้องเหล่านั้นอยู่ภายในห้องพัก แต่เห็นได้ชัดว่า ภาพเบื้องหลังของโจ๊กเกอร์จะทำให้คนตะลึงกว่าใคร ทีมรายการจะเองก็ย่อมรู้ถึงจุดนี้ จึงได้ตัดต่อช่วงนี้ออกมาเป็นพิเศษ
แต่อย่างไรก็ตาม เมื่อโจ๊กเกอร์ยืนอยู่บนเวที เมื่อเขาเริ่มเปล่งเสียงร้องเพลง กลับทำให้หลายคนต้องสั่นสะเทือน!
เสียงหลบของดอกไม้ต้องฝนสั่นสะเทือนพวกเขา!
เสียงสูงของทานตะวันสั่นสะเทือนพวกเขา!
เสียงนุ่มเรียบของไม้ใกล้ฝั่งสั่นสะเทือนพวกเขา
ทว่า เทียบกับที่โจ๊กเกอร์ทำพวกเขาสั่นสะเทือนแล้ว นี่ช่างต่างกันโดยสิ้นเชิง บทเพลงนี้ของโจ๊กเกอร์ ทำให้พวกเขาสะท้านสะเทือนไปถึงจิตวิญญาณอย่างแท้จริง!
“ฉันคือหมาป่าที่พเนจรมาจากแดนเหนือ”
“เดินทางมาจากดินแดนรกร้างสุดสายตา”
“ลมเหนือ หวีดหวิวกรีดผ่านผิวกาย”
“ทรายเหลืองฝุ่นคลีค่อยๆ ปกคลุมร่างกายช้าๆ”
ครั้งหนึ่งทุกคนล้วนเคยมีฝัน
ทุกคนต่างเคยละทิ้งมัน
แต่ดูเหมือนโจ๊กเกอร์ผู้นี้ เพื่อทุ่งหญ้าที่ห่างไกลแห่งนั้น แม้ต้องฝ่าสายลมหนาวบาดผิว แม้นมีแผลบอบช้ำทั่วร่างกาย ก็ยังกัดฟันทน กระเสือกกระสนมุ่งไปข้างหน้า พวกเขาไม่เคยทำถึงขนาดนั้นจริงๆ!
ดังนั้นพวกเขาจึงสั่นสะเทือน!
ดังนั้นหัวใจของพวกเขาจึงสั่นไหว!
“นี่ใครกัน!”
“คนคนนี้ร้องได้จับใจชะมัด!”
“หมาป่าที่พเนจรมาจากแดนเหนือ?”
“นี่ก็โคตรเจ๋งแล้วเหรอ?”
“ดีขนาดนั้นเลยเหรอ? ฉันฟังแล้วเฉยๆ นะ”
“เหมือนกัน ไม่เห็นจะซึ้งเลย เสียงก็แหบชะมัด!”
“ก็นี่แหละที่เจ๋ง!”
“พวกนายจะไปเข้าใจอะไร! เพลงนี้เต็มไปด้วยอารมณ์ที่ล้ำลึกมาก!”
“เพลงนี้ดีจัง! นี่มันเพลงอะไรเนี่ย! ทำไมฉันถึงไม่เคยได้ยินมาก่อนเลย?”
……
ที่บ้านเหล่าเหรา
จางเย่มองดูตัวเองที่อยู่ในจอด้วยความรู้สึกซับซ้อน
หยางซูอินไปกับเพลง “เพลงนี้ไพเราะจริง ช่างไพเราะนัก!”
เหราอ้ายหมิ่นไม่พูดอะไร ความจริงแล้วน้อยมากที่เธอจะดูรายการทีวี เพียงแต่ภายหลังจากที่เธอเป็นผู้จัดการส่วนตัวของจางเย่ ก็เริ่มให้ความสนใจขึ้นมาบ้างเล็กน้อย
เฉินเฉินชี้ไปที่หน้าจอแล้วบอก “ดูคนนี้สิ!”
เหราอ้ายหมิ่นถาม “ป่วยหนักขนาดนี้ยังยืนกรานขึ้นเวที ความแข็งแกร่งและพลังใจอย่างนี้ ไม่ใช่สิ่งที่คนทั่วไปจะมีได้ ผู้ชายคนนี้ไม่เลว”
จางเย่ฟังแล้วรู้สึกเป็นปลื้ม
ฮี่ๆ
ก็งั้นๆ แหละ
หยางซูพูดทันที “ศิษย์พี่ของข้าก็เป็นคนแกร่งเหมือนกัน!”
เหราอ้ายหมิ่นมองหยางซูทีหนึ่ง แล้วชี้ไปที่จางเย่ผู้ซึ่งนอนเอกเขนกไม่ยอมขยับเขยื้อนอยู่บนโซฟา “เธอหมายถึงไอ้หมอนี่น่ะเรอะ?”
หยางซูอึกอัก หลังจากลังเลอยู่สักพักก็ก้มหน้าคอตกไม่พูดไม่จา ดูท่าทางเหมือนกระดากอายแทนเขา
จางเย่ “...”


[Go To Next Chapter]( ./101.md)