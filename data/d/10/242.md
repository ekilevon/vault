##บทที่ 1142 : หมากล้อมเล่นอย่างนี้ก็ได้เหรอ?
ที่ชมรมหมากล้อมผู้สูงวัยเซวียนอู่
เหล่าผู้เฒ่าต่างร้อนใจ
“ทิ้งห่างเกินไปแล้ว!”
“ใช่ เวลาเหลือเยอะแล้วจะมีประโยชน์อะไร”
“น่าเอาเวลานั่นไปแลกคะแนนมากกว่า ตอนนี้ตามอยู่ตั้งยี่สิบกว่าแต้ม เลยช่วงกลางเกมมาแล้วด้วย ต่อให้เป็นเทพเซียนก็กลับลำไม่ทันแล้ว!”
“เห็นด้วย”
“ลำบากแน่แล้วงานนี้!”
……
 
ที่บ้าน
พ่อเดินหมุนเป็นวงกลมอย่างร้อนใจ “ทำไงดี? จะทำยังไงดี?”
แม่เอ็ด “โอ๊ย นั่งนิ่งๆ หน่อยตาแก่! ดูต่อก่อนสิ!”
พ่อว่า “จะให้ฉันนั่งติดได้ยังไง คะแนนห่างตั้งขนาดนี้!”
……
 
ที่บ้านเจ๊เหรา
หยางซูเป็นกังวล “ใยศิษย์พี่จึงไม่ร้อนใจบ้างเลยเล่า!”
เหราอ้ายหมิ่นหรี่ตาจ้องหน้าจอ “หมอนั่นก็แค่เก๊กขรึมไปงั้นเองล่ะ”
เฉินเฉินถาม “ป้าใหญ่ จางเย่จะชนะไหม?”
“จะชนะได้ยังไงล่ะ” เหราอ้ายหมิ่นเม้มปาก ถึงจะพูดอย่างนั้น ทว่าเธอก็เพ่งมองเกมในจอทีวีไม่วางตา 
……
 
เกมดำเนินมาถึงช่วงสำคัญที่สุดแล้ว!
สภาพบนกระดานก็มาถึงช่วงเวลาวิกฤตที่สุดเช่นกัน!
คนของสมาคมฯ ต่างรอดูว่าจางเย่จะทำอะไรกันแน่ ยังมีบางคนเอามือกุมหน้าอกที่ใจเต้นไม่เป็นส่ำ แทบไม่กล้าดูต่อไปแล้วจริงๆ!
นักหมากล้อมอาชีพหญิงห้าดั้งคนหนึ่งยกมือปิดตา “ฉันไม่ดูแล้ว!”
นักหมากอายุน้อยหกดั้งอีกคนก็ร้องโอดโอยแล้วหันหลังให้จอ ราวกับว่าทำแบบนี้แล้วจะช่วยบรรเทาความกังวลได้บ้าง แต่ปรากฏว่าไร้ผล เขายกสองมืออุดหูเอาไว้แน่น กลัวว่าอยู่ๆ จะได้ยินหรือเห็นจางเย่ยอมแพ้!
“สู้เขานะ!”
“รองศาสตราจารย์จางคุณทำได้!”
“สู้สิ!”
“เง็กเซียนฮ่องเต้ทรงโปรด! สิ่งศักดิ์สิทธิ์ช่วยที!”
“พระเจ้าโปรดให้พวกเราชนะทีเถอะ! ขอร้องล่ะ!”
คนทั้งสมาคมฯ ต่างพากันร่ำร้องตะโกนออกมา บางทีนี่อาจจะเป็นการกู่ร้องเฮือกสุดท้ายของพวกเขา!
ตอนนี้ไม่ว่าจะเป็นคนฝ่ายอเมริกัน คนสมาคมหมากฯ หรือผู้ชมที่อยู่หน้าจอ ต่างไม่มีใครมองเห็นความหวังในการเอาชนะของจางเย่เลยสักเสี้ยวเดียว ทุกคนต่างไม่รู้ตัวเลยว่า พวกเขากำลังจะได้เป็นประจักษ์พยานของหนึ่งในเกมเดินหมากที่ใหญ่โตสะเทือนขวัญที่สุด!
ตรงหน้ากล้องส่งสัญญาณถ่ายทอดสด
จางเย่แสยะยิ้มออกมา แล้วขยับวางหมากขาวเม็ดหนึ่งลงตรงมุมเล็กที่ถูกปีเตอร์ยึดไปหลังจากศึกสูตรมุมดาบอสูร!
หมากก้าวนี้ช่างน่าตระหนกยิ่งนัก!
น่าตระหนกจนแม้แต่เซี่ยงหรงยังนิ่งอึ้ง!
เซี่ยงหรงเก้าดั้ง “อะไรกัน?”
เฉินอิงร้องเสียงดังกลบ “สวรรค์! รองศาสตราจารย์จางจะทำอะไรกันคะนั่น!”
อวี๋อิ่งอี๋ไม่กล้าพูดอะไรแล้ว ได้แต่จ้องหน้าจอตาค้าง!
เฉินอิงจินตนาการอะไรไม่ออกเลย เธอไม่เข้าใจจุดประสงค์ของจางเย่เลยสักนิด “มุมเล็กตรงนี้เป็นสนามศึกเดิมที่รองศาสตราจารย์จางพ่ายแพ้ไปแล้วชัดๆ ขณะนี้พื้นที่ส่วนใหญ่ตรงมุมเล็กล้วนถูกหมากดำของปีเตอร์ล้อมปิดตายหมดแล้ว หมากขาวของรองศาสตราจารย์จางก็แทบไม่มีหมากไหนรอดแล้ว! แต่ตอนนี้พวกเราจะเห็นได้ว่า หมากขาวของรองศาสตราจารย์จางกลับบุกฝ่าเข้าไปอีกครั้ง นี่มันคืออะไรกันแน่? ฆ่าตัวตาย? ประเคนหมากให้? หรือว่าเขาทำพลาด!”
พลาด!
ทุกคนหน้าซีดเผือด!
คะแนนทิ้งห่างขนาดนี้ ยังจะมาพลาดอีก?
คาดว่าปีเตอร์ก็คงไม่คิดว่าจางเย่จะกล้าบุกมาโดนยำจริงๆ หรืออาจเป็นเพราะเวลาเหลือไม่มาก มันจึงเดินหมากต่อทันที!
ปีเตอร์เล็งขยี้รุนแรง!
จางเย่ดักขึ้น!
ปีเตอร์เรียกกิน!
จางเย่ไม่ยอมถูกกิน!
ปีเตอร์เชื่อมหมากอีกสาย!
เฉินอิงสิ้นหวังไปแล้ว “หมากขาวถลำลึกลงไปเรื่อยๆ เลยค่ะ คะแนนทิ้งห่างก็ยิ่งเพิ่มขึ้นด้วย การพลาดครั้งนี้ทำให้สถานการณ์วิกฤตถึงชีวิตจริงๆ เลวร้ายลงทุกทีแล้วค่ะ!”
อู๋จางเหอสบถเดือด “ทำอะไรของเอ็งวะ!”
หลี่ฉินฉินเองก็ตกใจ “ด้วยระดับฝีมือของจางน้อยไม่ใช่แบบนี้แน่!”
สวีหาน “เขาทำอะไรของเขา? ทำไมยังเล็งแต่มุมเล็กนี่อีก?”
หูเลี่ยงตะโกน “หมากขาวตรงนี้ส่วนใหญ่ตายไปแล้วนะ! ยังจะเล่นตรงนี้ทำไมเนี่ย?”
ถึงตอนนี้ เวลาหลักของปีเตอร์ก็หมดลง ไม่เหลือแล้วแม้สักวินาที!
จางเย่สะบัดมือฉับ!
เวลานับถอยหลังของปีเตอร์ก็เริ่มเดินแล้ว!
ในการแข่งประเภทนี้ การที่เวลาหลักหมดลงไม่ได้แสดงว่าแพ้ แต่จะเข้าสู่โหมด ‘วางหมากสายฟ้าแลบ’ แทน ซึ่งก็คือตอนนี้ปีเตอร์จะต้องเดินหมากภายในหกสิบวินาที มิฉะนั้นหากเกินเวลาครบสามครั้งก็จะถูกตัดสินให้แพ้โดยอัตโนมัติ!
ห้าสิบวินาที
สามสิบวินาที
สิบวินาที
ปีเตอร์รีบเดินเสริมลงไป
จางเย่เข้ายัน!
เฉินอิงตะโกนลั่น “ทำไมยังเดินตรงนี้ต่ออีกล่ะ?”
อวี๋อิ่งอี๋กล่าวน้ำเสียงเจ็บปวด “คิดจะประเคนหมากทั้งหมดนี่เลยเหรอ!”
พื้นที่ตรงนี้มีหมากของปีเตอร์วางล้อมอยู่ แม้จะไม่ได้รวบหมากขาวไปหมดแต่ก็ใกล้แล้ว ทว่าจางเย่ยังคงบุกเข้าไปตรงเขตสังหารนี้มากขึ้นทุกที ประเคนหมากให้อีกฝ่ายมากขึ้นเรื่อยๆ แม้แต่คนเล่นหมากเป็นงานอดิเรกอย่างอวี๋อิ่งอี๋ยังเข้าใจ แต่ทำไมจางเย่กลับมองไม่ออก?
ผู้ชมที่อยู่ตรงหน้าจอทีวีก็ใจหาย!
“หมดกัน!”
“จบเห่เลยคราวนี้!”
“อาจารย์จางโดนเล่นงานจนเพี้ยนไปแล้ว!”
“เชี่ย ทิ้งห่างจะสี่สิบคะแนนแล้วมั้งเนี่ย?”
ทว่าจางเย่นั้นราวกับทองไม่รู้ร้อน หลังจากใช้เวลาคิดไปห้านาที ก็ลงหมากอีกตาหนึ่ง เขายังมีเวลาอยู่ ยังมีเวลาอีกมากมายจนเล่นได้สบายๆ
ส่วนปีเตอร์เดินแบบฉิวเฉียดด้วยเวลาที่เหลือเพียงสามวินาที!
ฝ่ายคนอเมริกันหันมองหน้ากันแล้วยิ้มร่า!
ทางด้านกรรมการสากลทั้งสองเริ่มกลอกตา!
ทว่าในเสี้ยววินาทีต่อมา ก็เกิดเหตุอัศจรรย์ขึ้น!
โดยไม่มีสัญญาณเตือนล่วงหน้า ไม่มีการตั้งตัวใดๆ จางเย่พลันพลิกการโจมตีหนึ่ง วางหมากขาวลงในตำแหน่งที่ใครก็คาดไม่ถึง!
พริบตานั้นบรรยากาศกลายเป็นแข็งค้าง!
ปีเตอร์นิ่งไปแล้ว!
เวลานับถอยหลังของมันลดลงไปอย่างรวดเร็ว!
ปีเตอร์ได้แต่เดินตามจำยอม!
จางเย่ยิ้มย่อง คลิกเมาส์เบาๆ เพื่อเรียกกิน!
ครู่ต่อมา หลายคนก็มีสีหน้าเปลี่ยนไป!
เซี่ยงหรงมองออก เขาพูดเบาๆ “บันได[1] ไล่ล่า!!”
เฉินอิงมีสีหน้าราวกับเห็นผี!
นักหมากของสมาคมฯ และนักหมากที่อยู่หน้าจอก็ตะลึงจนอ้าปากค้าง!
บันไดไล่ล่า!
ช่างดุร้ายนัก!
เกรี้ยวกราดเกินไปแล้ว!
หมากที่เดิมทีจางเย่ ‘เพลี่ยงพล้ำ’ ไปก่อนหน้านั้นทั้งสาย ล้วนเป็นไปเพื่อสังหารหมากดำของปีเตอร์ตรงจุดนี้เอง สำหรับพวกเขาแล้วมีแต่คนบ้าเท่านั้นที่จะกล้าทำเช่นนี้! เพราะราคาที่ต้องแลกช่างมหาศาลนัก! หากพลาดไปเพียงก้าวเดียวก็เท่ากับหายนะ! ต้องตายอนาถ! 
ปีเตอร์ไร้ทางเลือก ได้แต่ปล่อยให้จางเย่กิน!
จางเย่รวบหมากตัวนั้น!
ปีเตอร์เดินต่อ!
จางเย่ตีกระหนาบจากด้านนอก!
ปีเตอร์ชะงัก แล้วรีบถอย!
จากนั้น ก็ถึงตาหมากที่สำคัญที่สุดแล้ว!
จางเย่แสยะยิ้มเจ้าเล่ห์ เรียกกินอีกครั้ง หมากขาวกลุ่มดาบอสูรซึ่งถูกปีเตอร์ล้อมจนแทบกลายเป็นหมากตายก่อนหน้านั้น กลับถูกจางเย่ใช้ประโยชน์เข้าโจมตีปีเตอร์อย่างไม่ทันตั้งตัว!
พวกอเมริกันอึ้ง!
เฉินอิงอึ้ง!
เวลานี้ คนที่ชมการแข่งขันต่างอึ้งไปหมดแล้ว!
จางเย่ขยับวางหมากอีกตัวหนึ่ง สำหรับปีเตอร์โดยปกติแล้วความสูญเสียตรงนี้ย่อมสามารถรับได้ เพราะมันนำอยู่มาก จะเสียไปอีกเล็กน้อยก็ไม่เป็นไร!
แต่ครั้งนี้ไม่ได้!
เพราะหมากตานี้แตกต่างอย่างมาก!
เมื่อจางเย่ปล่อยหมากดำตัวที่สองนั้นออกไป แม้กระทั่งกรรมการสากลก็ยังตกตะลึงจนแทบล้มพับลง ได้แต่จ้องมองจางเย่ราวกับเขาเป็นเทพแห่งความตาย!
หูเลี่ยงตะโกนลั่น “เชี่ย!”
สวีหานร้องออกมา “ฉิบหาย!”
อู๋ฉางเหอตะลึงงัน!
ซ่านตงเหอสีหน้าช็อก!
บัดนี้ พวกเขาต่างเห็นภาพที่ไร้เหตุผลที่สุด!
รอดแล้ว!
หมากตายที่มุมเล็กของจางเย่ รอดหมดแล้ว!!
ผู้คนนับไม่ถ้วนจ้องกระดานตาค้าง ไม่มีผู้ใดเชื่อสายตาตัวเอง!
ประเคนหมาก?
ฆ่าตัวตาย?
บันไดไล่ล่า!
หมากตายคืนชีพ!
นี่...นี่มันปาฏิหาริย์ชัดๆ!
นี่มัน...เวทมนตร์เห็นๆ!
พวกเขาต่างโดนกลยุทธ์ของจางเย่ทำเอาตื่นตระหนกแล้ว!
กระทั่งเซียนหมากล้อมทั้งหลายยังเพิ่งได้รู้เป็นครั้งแรกว่า อย่างนี้ก็ได้เหรอ? หมากล้อมแม่งเดินแบบนี้ก็ได้ด้วย!?
 
----------------------------------
 [1] บันได (ชิโชว) เป็นเทคนิคการไล่ล่าจับกินรูปแบบหนึ่ง ที่ฝ่ายหนึ่งสามารถเรียกกินอีกฝ่ายหนึ่งเรื่อยไปทุกตา เมื่อไล่ล่าไปจนถึงสุดขอบกระดาน ฝ่ายที่ถูกไล่ล่าจะถูกจับกินอย่างหลีกเลี่ยงไม่ได้
 


[Go To Next Chapter]( ./243.md)