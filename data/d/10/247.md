##บทที่ 1147 : ลงเอย!
ตอนบ่าย
ย่านเซวียนอู่ ที่เรือนสี่ประสานบ้านสกุลอู๋
พอเข้าไปห้องทิศเหนือ หลี่ฉินฉินก็ร้องเรียก “จางน้อย ดื่มอะไรดีจ๊ะ?”
“อะไรก็ได้ครับคุณน้า” จางเย่ยิ้ม
หลี่ฉินฉิน “ไม่เอาอะไรก็ได้สิ เธออยากดื่มอะไร ในบ้านมีหมด”
จางเย่ “ผมยังไงก็ได้จริงๆ ครับ”
อู๋ฉางเหอเหลือบมองภรรยา “น้ำเปล่าสักแก้วก็พอแล้ว”
หลี่ฉินฉินถลึงตาใส่เขา “น้ำเปล่าได้ที่ไหนกัน” แล้วหันไปยิ้มพูดกับจางเย่ “ใช่แล้ว ในบ้านยังมีชาดีอยู่ ได้ยินมาว่าแค่หนึ่งสองชั่งก็หลายแสนแล้ว ฉันไม่รู้ว่าจริงหรือหลอก แต่ทุกคนก็พูดแบบนี้กันหมด อีกอย่างชานี้หาซื้อไม่ได้ด้วย แต่ว่าลูกสาวน้าเอากลับมาฝาก เธอลองชิมดูนะ”
อู๋ฉางเหอเอื้อมมือออกไปอย่างเจ็บปวด “เฮ้ ต้าหงเผานั่นฉันเหลือไว้ดื่มเองนะ!”
หลี่ฉินฉินเหลือบมองเขาแวบหนึ่ง “คุณดื่มจะหมดแล้ว ให้จางน้อยชิมด้วยสิ”
อู๋ฉางเหอเปลือกตากระตุก “ในบ้านมีชาหลงจิ่งนี่ ชงอันนั้นเถอะ”
หลี่ฉินฉินไม่ฟัง “จะชงต้าหงเผานี่แหละ”
อู๋ฉางเหอกำชับ “เทใบชาน้อยๆ หน่อย! จะหมดแล้ว!”
หืม?
ต้าหงเผา?
จางเย่เหงื่อไหลเล็กน้อย แต่ก็ไม่ได้พูดอะไร
หลี่ฉินฉินไปชงชาแล้ว เหลือแค่จางเย่กับอู๋ฉางเหอที่มองหน้ากันไปมา
จางเย่พยายามหาเรื่องคุย “คุณอา เรือนสี่ประสานนี้เป็นบ้านคุณหมดเลยเหรอ?”
ก่อนหน้านี้ตอนที่จางเย่แข่งหมากชนะที่สมาคมหมากฯ อู๋ฉางเหอยังพูดคุยกับเขาค่อนข้างดี พอกลับถึงบ้านก็เปลี่ยนท่าทีเป็นไม่สนใจอีกครั้ง ประมาณว่ายังจดจำความแค้นที่จางเย่เล่นหมากล้อมออนไลน์เอาชนะเขาจนเหี้ยนได้ อู๋ฉางเหอตอบกลับ “ไม่ใช่บ้านฉันแล้วจะเป็นบ้านใคร หา?”
หลี่ฉินฉินต้มน้ำไปด้วยพูดไปด้วย “หลายปีก่อนฉางเหอเล่นหมากรุกทำเงินได้ไม่น้อย ช่วงเวลานั้นเงินมีค่ามาก อีกอย่างราคาบ้านก็ไม่สูงเลยซื้อบ้านหลังนี้ได้ แล้วก็ยังซื้อห้องชุดอีกสองสามห้องไว้สะสมพวกภาพวาดตัวอักษรโบราณต่างๆ อาเธอน่ะชอบของโบราณมากนะ โชคดีช่วงปีนี้ของโบราณขึ้นราคา ห้องก็ขึ้นราคา เลยทำให้ชีวิตมั่งคั่งขึ้นไม่น้อย ที่จริงแล้วบ้านเราก็เป็นครอบครัวธรรมดาครอบครัวหนึ่งเท่านั้น”
อู๋ฉางเหอถาม “ยัยหนูยังไม่กลับเหรอ?”
“โทรไปหาแล้ว” หลี่ฉินฉินพูด “วันนี้ลูกเลิกงานเร็ว เดี๋ยวคงมาแล้ว พวกคุณสองคนไม่มีเรื่องอะไรทำ ก็เล่นหมากล้อมรอสิ”
จางเย่ไม่มีขัดข้อง “ได้ครับ”
อู๋ฉางเหอกลับพูดไม่ออก “ใครจะเล่นกับมัน!”
หลี่ฉินฉินหัวเราะ “กลัวแพ้เหรอ?”
“ฉันน่ะรึกลัวแพ้?” อู๋ฉางเหอโกรธจนแค่นหัวเราะ “ฉันจะบอกเธอนะหลี่ฉินฉิน เป็นเพราะตอนนี้ฉันอายุมากแล้ว นึกถึงตัวฉันอู๋ฉางเหอเมื่อสิบกว่าปีก่อน ใครกล้าท้าทายฉัน? ไม่ใช่ฉันโม้นะ ฉันยังกลัวระดับทักษะหมากล้อมของตัวเองในช่วงที่อยู่จุดสูงสุดเลย ถ้ากลับไปช่วงเวลานั้น ปัญญาประดิษฐ์กระจอกนี้ฉันยังจะเห็นมันอยู่ในสายตาอีกเหรอ? ใครแพ้ใครชนะก็ยังไม่แน่!”
หลี่ฉินฉินเบ้ปาก “คุณก็พูดไปเถอะ”
“อะไรคือฉันก็พูดไป?” อู๋ฉางเหอมองทางจางเย่ “ระดับของฉันในปีนั้นเป็นสิ่งที่ไอ้เด็กน้อยอย่างแกไม่เคยเจอมาก่อน รู้ไหม?”
จางเย่อือๆ อาๆ ตามน้ำ ฟังเขาโอ้อวดความเก่งกาจไป
ตอนนั้นเองก็มีเสียงเปิดประตูและเสียงฝีเท้าเดินเข้ามา
อู๋ฉางเหอหัวเราะ “ยัยหนูของฉันกลับมาแล้ว!”
จางเย่ลุกขึ้นหันกลับไปดู
อู๋เจ๋อชิงใส่เดรสยาวเสมอเข่าเดินเข้าห้องมา ยิ้มให้จางเย่ก่อนพูด “เป็นยังไงบ้าง? ฉันบอกแล้วว่าไม่ใช่ปัญหาสำหรับเธอ กระดานของวันนี้ชนะได้สวยงามมาก สวยงามกว่าเมื่อวานอีก”
จางเย่หัวเราะ “มันจำเป็นน่ะ”
อู๋เจ๋อชิงเป็นห่วง “กินข้าวเที่ยงหรือยัง?”
“ยังเลย การสัมภาษณ์กินเวลาไปหน่อย” จางเย่ตอบ
อู๋เจ๋อชิงพูด “รีบกินเถอะ ฉันทำอาหารเอง” จากนั้นชี้ไปที่เสื้อผ้าบนตัวจางเย่ก่อนหัวเราะ “ครั้งหน้าเวลาออกมาข้างนอกอย่าใส่สีอ่อนอีกนะ มันไม่ขึ้นกล้อง เปลี่ยนเป็นตัวสีดำดีกว่า”
จางเย่พยักหน้า “ครับผม”
อู๋ฉางเหอได้ฟังก็เป่าลมใส่หนวด “พ่อบอกให้นะยัยหนู ตั้งแต่ลูกเข้าประตูมาก็ไม่รู้จักทักทายพ่อแม่ ในสายตาลูกมีแต่ไอ้เด็กน้อยนี่เหรอ หือ?”
อู๋เจ๋อชิงหัวเราะคิก ยกของในมือขึ้นมา “ที่ไหนกันคะ หนูซื้อรังนกมาให้พ่อกับแม่ด้วยค่ะ เพิ่งมาจากเครื่องบินจากอินโดฯ หนูฝากคนอื่นหิ้วมาค่ะ”
“นี่สิ ค่อยยังชั่วหน่อย” อู๋ฉางเหอรับของมา
หลี่ฉินฉินก็เดินเข้ามาพอดี “มา ชาเสร็จแล้ว ลองชิมกันดู”
อู๋เจ๋อชิงถาม “ชาอะไรคะ?”
อู๋ฉางเหอโมโห “แม่ของหนูนี่เป็นผู้หญิงที่ใช้ของสิ้นเปลืองจริงๆ เอาชาต้าหงเผาที่หนูให้พ่อไปชงแล้ว โอ๊ย บอกว่าให้เทใบชาน้อยๆ หน่อย เธอจะบ้าเหรอ ทำไมเทเยอะขนาดนี้ ไม่พอหรือไง?”
หลี่ฉินฉินจุ๊ปากคุยกับลูกสาว “ดูสิพ่อหนูเป็นซะแบบนี้ ไม่ยอมให้ใครแตะใบชาของเขาเลย แม่บอกว่าจะให้จางน้อยชิม เขาก็ไม่เต็มใจ”
“มันแพงนะ!” อู๋ฉางเหอปวดใจ
จางเย่หัวเราะแห้ง “คุณน้า ผมดื่มอย่างอื่นก็ได้ครับ”
หลี่ฉินฉินไม่ยอม “แบบนั้นไม่ได้ เธอไม่เคยดื่มมาก่อนแน่นอน ลองชิมสิ เป็นชาดีจริงๆ นะ ได้ยินมาว่ามีคนหาซื้อให้เจ้านายที่เป็นดารายังซื้อไม่ได้เลย ชานี้แพงยิ่งกว่าทองคำเสียอีก”
อู๋เจ๋อชิงฟังจบก็ทำหน้าไม่ถูก หัวเราะเล็กน้อยก่อนพูดว่า “แม่คะ เขาจะไม่เคยดื่มได้ยังไง”
หลี่ฉินฉินชะงัก “ลูกก็เอาให้จางน้อยเหรอ?”
อู๋เจ๋อชิงยิ้มอย่างอ่อนโยน “ไม่ใช่หนูเอาให้เขา ต้าหงเผานี้เป็นเขาที่เอาให้หนูค่ะ ต้าหงเผาต้นแม่ไม่กี่ต้นบนภูเขาอู่อี๋ซานเป็นทรัพย์สินส่วนตัวของเขาหมดเลย ตอนนี้จะเจอต้าหงเผาในท้องตลาดได้แค่สองอย่างเท่านั้น ถ้าไม่ใช่ของปลอม ก็เป็นของที่เย่น้อยส่งออกไปค่ะ”
อู๋ฉางเหอสะดุ้ง “ห้ะ?”
หลี่ฉินฉินก็ตกใจเช่นกัน “ต้นชาของบ้านจางน้อย?”
จางเย่กระอักกระอ่วน “ก่อนหน้านี้ผมไปเที่ยวที่นั่นก็เลยซื้อไว้ครับ”
“โอ๊ย ตะกี้แม่เพิ่งเอามะพร้าวห้าวไปขายสวนกับจางน้อยเลยสิเนี่ย” หลี่ฉินฉินร่าเริง “ที่แท้นี่ก็เป็นต้นชาของบ้านเขา ชานี้เยี่ยมมาก! พ่อหนูมักจะหักใจดื่มไม่ลงอยู่เรื่อยเลย!”
อู๋เจ๋อชิงพูด “ถ้าชอบมาก เดี๋ยวขอให้เย่น้อยเอามาเพิ่มนะคะ”
หลี่ฉินฉินโบกมือ “ไม่ต้อง ไม่ต้องแล้ว ชานี้แพงเกินไป เหมือนดื่มทองคำเลยแน่ะ”
แต่อู๋ฉางเหอกลับมองจางเย่ ดวงตาทั้งสองข้างเป็นประกาย “ทำไมจะไม่เอาเล่า! เอามาอีกหลายๆชั่ง ยังไงเขาก็ดื่มคนเดียวไม่หมด อย่าให้เสียของเลย”
จางเย่ “...”
หลี่ฉินฉินหัวเราะ “ทำไมคุณไม่เกรงใจเลยล่ะ”
อู๋ฉางเหอพูดถึงตรงนี้ก็โมโหขึ้นมา “ยัยหนูของฉันโดนเขาล่อลวงไปแล้ว ฉันกับเขายังต้องเกรงใจอะไร? เอาต้นแม่ต้าหงเผาเขามาปลูกที่บ้านเราสักสองสามต้น ฉันก็ไม่หายโกรธหรอกนะ!”
จางเย่ร้องท้วงคำหนึ่ง “คุณอาครับ อะไรที่เรียกว่าล่อลวง?”
“นายมันหลอกลวง!”
“ผมหลอกอะไรล่ะครับ?”
“ยังไงนายต้องให้ฉันสองสามชั่ง!”
“ตั้งสองสามชั่ง? ที่ผมมียังไม่เท่าไรเลยนะ!”
“นั่นมันเรื่องของแก!”
“ผมให้คุณครึ่งชั่ง”
“สองชั่ง!”
“หกตำลึง!”
“หนึ่งชั่งครึ่ง!”
“เยอะสุดได้เจ็ดตำลึง!”
ทั้งคู่เถียงกันคอเป็นเอ็นอีกแล้ว!
อู๋เจ๋อชิงกับหลี่ฉินฉินต่างหัวเราะกันอยู่อีกด้าน
อย่างไรก็ตาม ถึงพวกเขาจะทะเลาะกันเหมือนเดิม แต่ครั้งนี้กลับแตกต่างจากครั้งก่อนที่จางเย่มาบ้านอย่างเห็นได้ชัด!
สามารถรู้สึกได้ชัดเจนทั้งภายในและภายนอกว่าอู๋ฉางเหอยอมรับในความรัก และความสัมพันธ์ระหว่างจางเย่กับอู๋เจ๋อชิงแล้ว ถึงแม้จะไม่สมัครใจเท่าไรนักก็ตาม
ชั่วโมงต่อมา ในบ้านก็เอาอาหารขึ้นโต๊ะเรียบร้อย
ระหว่างกินข้าว อู๋เจ๋อชิงยิ้มก่อนพูดหยั่งเชิงหนึ่งประโยค “เรื่องของหนูกับเย่น้อยพ่อแม่ก็รู้แล้ว งั้นก็ตามนี้นะคะ?”
อู๋ฉางเหอฮึมฮัมไปพลางกินข้าวไป ไม่ออกเสียง
หลี่ฉินฉินมีความสุขมาก “จางน้อยไม่เลวเลย ถูกใจแม่มากจ้ะ”
อู๋เจ๋อชิง “งั้นก็โอเคค่ะ”
หลี่ฉินฉินถามเพิ่มหนึ่งประโยค “ลูกสองคนจะแต่งงานเมื่อไร? หาฤกษ์หรือยัง?”
“ยังค่ะ ไม่ใช่ต้องขอความคิดเห็นของพ่อแม่ก่อนหรอกหรือคะ ทางบ้านเย่น้อยหนูก็ยังไม่ได้ไป คิดจะหาเวลาไปสักครั้งอยู่ค่ะ” อู๋เจ๋อชิงตอบ
หลี่ฉินฉินพูดอย่างพอใจ “ลูกก็อายุไม่น้อยแล้ว อยู่คนเดียวมาหลายปี แม่กับพ่อลูกก็ร้อนใจ พวกลูกสองคนหาฤกษ์ไปเลยไม่ต้องถามเราหรอก แม่กับพ่อลูกไม่มีข้อขัดข้องอะไรจ้ะ”
อู๋ฉางเหอกลอกตารอบใหญ่
อู๋เจ๋อชิงหัวเราะ “พ่อคะ พ่อก็ไม่ขัดข้องใช่ไหม?”
อู๋ฉางเหอโมโห “พ่อขัดสิ! พ่อขัดแต่หนูก็ไม่ฟัง!”
“งั้นก็ถือว่าไม่ขัดนะคะ” อู๋เจ๋อชิงพยักหน้า “โอเคค่ะ หนูรู้แล้ว งั้นเรื่องนี้หนูกับเย่น้อยค่อยกลับไปปรึกษากัน”
ในใจจางเย่ตอนนี้เปี่ยมด้วยความสุขจนล้นอก!
ไม่ง่ายเลย!
มารดามันเถอะ ไม่ง่ายเลยจริงๆ!
ในที่สุดลูกพี่กับคุณอู๋ก็ได้ลงเอยกันแล้วว้อย!
 


[Go To Next Chapter]( ./248.md)