##บทที่ 1117 : เชิญเย่ลงจากเขา?
ที่บ้านพ่อกับแม่
จางเปิดไขกุญแจเปิดประตู กลับเข้ามา "พ่อ แม่ เกิดอะไรขึ้น?"
แม่บุ้ยปาก "พ่อแกโกรธอยู่แน่ะ"
"เรื่องที่เซี่ยงหรงเก้าดั้งแพ้เหรอ?" จางเย่ถาม
"คงไม่ใช่หรอกนะ" แม่พูด
เห็นแต่พ่อกำลังจิบชาคำหนึ่ง พูด "ไอ้เครื่องบ้านั่นสรุปเล่นอะไรของมัน? ทำไมไม่มีใครมาจัดการมันอีก?"
แม่ "แพ้ได้น่าเสียดายมาก ขาดไปนิดเดียวเอง!"
พ่อโมโห "ถ้าสู้กันอีกรอบ เซี่ยงหรงเก้าดั้งต้องชนะแน่!"
ชนะเหรอ?
ไม่แน่หรอก
จางเย่เห็นชัดเจนว่าปัญญาประดิษฐ์ปีเตอร์สามารถตัดสินใจได้อย่างแม่นยำ ขอเพียงเป็นมนุษย์ย่อมต้องมีโอกาสผิดพลาด แต่ปีเตอร์ไม่ใช่มนุษย์ แทบไม่เกิดข้อผิดพลาดใด ทุกตาที่เดิน มันสามารถเลือกตำแหน่งหมากที่เป็นประโยชน์ที่สุด โดยผ่านการประมวลผลข้อมูล big data[1] ทาง ‘สมองเทียม’ ทั้งสอง แค่นี้ก็เรียกว่าได้เปรียบกว่ามนุษย์อย่างมากแล้ว ยิ่งไปกว่านั้น มันยังมีชุดข้อมูลการแข่งขันจำนวนมากคอยสนับสนุนอยู่ ฝ่ายอเมริกาอาจปรับแต่งปีเตอร์ให้เข้ากับสไตล์การเล่นของเซี่ยงหรงเก้าดั้งที่สุดก่อนแข่ง หากลยุทธ์ที่ดีที่สุดเพื่อโอกาสชนะสูงสุด ดังนั้นต่อให้เซี่ยงหรงเล่นกับปีเตอร์อีกกระดาน ก็อาจไม่มีทางเอาชนะมันได้ แม้ดูเผินๆ จะไม่ได้ทิ้งห่างกันขนาดนั้นก็ตาม
ทีวียังคงเปิดอยู่
หลังจากจบการแข่งขัน มีการแถลงข่าวต่อ
เซี่ยงหรงนั่งอยู่บนเวที ประโยคแรกของเขาคือ "ขอโทษครับ"
เซี่ยงหรงแพ้แล้ว นักข่าวหลายคนเองก็สีหน้าไม่น่าดูนัก
"อาจารย์เซี่ยง วันนี้คุณเล่นหลุดฟอร์มหรือเปล่าคะ?"
"ทำไมคุณถึงเริ่มกระดานที่สองเลย ไม่พักก่อนสักวันล่ะครับ?"
"จริงเหรอคะที่ไม่มีใครเอาชนะเอไอได้?"
"ท่านเซี่ยง ที่คุณพูดประโยคนั้นระหว่างการให้สัมภาษณ์ก่อนแข่ง หมายความว่ายังไงกันครับ?"
เหล่านักข่าวต่างรุมล้อมเขาด้วยกล้องและไมค์
ไม่นานนัก ก็ถึงคิวของฝั่งนักข่าวอเมริกันสัมภาษณ์
คนผู้นี้ชื่อว่าสมิธ เมื่ออ้าปากเขาก็พูดภาษาจีนออกมา "วันนี้คือวันที่ต้องบันทึกไว้ว่าปัญญาประดิษฐ์สามารถเอาชนะสติปัญญาของมนุษย์ได้แล้ว!"
เหล่านักข่าวด้านล่างต่างฮือฮา
"พอเถอะ!"
"จะพูดแบบนี้มันยังเร็วเกินไป!"
"มนุษย์ยังมีคนฉลาดอีกมาก!"
"อย่างปีเตอร์น่ะเรอะเรียกว่าสติปัญญา?"
หลายคนไม่ยอมรับ และไม่คิดจะยอมรับ!
สมิธยิ้ม โบกมือให้พวกเขาแล้วประกาศ “ยังคงเป็นคำเดิมครับ ปีเตอร์จะรับคำท้าจากทุกคน ในวงการหมากล้อม ไม่มีใครเป็นคู่มือของปีเตอร์ได้! เอไอตัวล่าสุดของบริษัทเรานั้นเหนือกว่าที่ผู้เล่นมนุษย์ในปัจจุบันคนใดจะเทียบเคียงถึงได้ เราไม่กลัวว่าจะมีคนท้าทาย เพราะขนาดอันดับหนึ่งของโลก นักหมากล้อมที่ยอดเยี่ยมที่สุดในตอนนี้ก็ยังต้องพ่ายแพ้ให้ปีเตอร์ ดังนั้นพวกเรายินดีรับคำท้าแล้ว ถ้าใครคิดว่าตัวเองสามารถเอาชนะปีเตอร์ได้ ก็มาได้เลย เราจะไม่ปฏิเสธคำท้าของใครทั้งสิ้น!”
หลังวางไมค์ สมิธก็เดินลงจากเวทีไป
บนเวยป๋อ หลายคนต่างออกมาสบถด่า!
"โม้เชี่ยไรวะ!"
"บัดซบ ฉันจะโมโหตายแล้ว!"
"ไอ้พวกอเมริกันสมควรตาย!"
"ประเทศจีนเรายังมียอดฝีมืออยู่อีกมาก! จะกลัวทำไมกัน?"
"ลุย! ลุยเลย!"
"หลี่อี้เก้าดั้งล่ะ?"
"หลิวหงเก้าดั้งล่ะ?"
“ไม่เห็นคนในสายตาจริงๆ!”
“ใช่ ลุยเข้าไปพร้อมกัน ใช้วิธีหมุนเวียนกันชน!”
“อีกฝ่ายเป็นแค่จักรกล ไม่มีปัญหาเรื่องกำลังกายหรือสมาธิ ทุกครั้งที่เล่นมันก็อยู่ในสภาพที่พร้อมที่สุด ถึงผลัดหน้าไปชนมันแล้วจะได้อะไร? แม้แต่เซี่ยงหรงเก้าดั้งก็ยังแพ้!”
“ไม่มีใครเหลือแล้วจริงเหรอ?”
“ในเอเชียมีคนฉลาดอีกมาก อย่าบอกนะว่าไม่มีใครเอาชนะมันได้เลยจริงๆ?”
ที่ญี่ปุ่น
“แม้แต่เซี่ยงหรงเก้าดั้งยังไม่ไหวรึนี่?”
“มนุษย์แพ้เสียแล้ว!”
“หมากล้อมจบสิ้นแน่แล้ว!”
“ใช่ หมากล้อมจบสิ้นแล้วแน่!”
ที่เกาหลี
“ต้องมีคนอื่นอีกสิ!”
“ใช่ เซี่ยงหรงพูดเองไม่ใช่เหรอว่าเขายังไม่ใช่แนวป้องกันสุดท้ายน่ะ!”
“เราได้แต่หวังจากคนจีนแล้ว!”
“ฉันไม่คิดว่าในวงการหมากล้อมจีนจะเหลือใครที่ยังมีโอกาสชนะหรอกนะ”
คนทั่วทวีปเอเชียล้วนส่งเสียงร่ำร้อง!
สำหรับนักหมากล้อมมืออาชีพและผู้ที่หลงใหลในหมากล้อมในทวีปเอเชีย ต่างก็ไม่อาจยอมรับผลเช่นนี้ได้ พวกเขาไม่มีวันยอมให้วงการหมากล้อมเดินสู่จุดจบ ถ้าคอมพิวเตอร์กลายเป็นผู้เล่นหมากล้อมที่แข็งแกร่งที่สุด อย่างนั้นก็ถือเป็นจุดสิ้นสุดของหมากล้อมแล้ว ไม่มีใครยอมรับผลเช่นนี้ เพราะนั่นหมายถึงส่วนหนึ่งของอารยธรรมมนุษย์จะถูกคัดทิ้งไป วันนี้เป็นหมากล้อม พรุ่งนี้อาจเป็นหมากรุกจีน มะรืนอาจเป็นคณิตศาสตร์ สักวันหนึ่งอาจเป็นศิลปะ และเมื่อทุกสิ่งถูกปัญญาประดิษฐ์ยึดครองไปจนหมด มนุษย์ยังจะอยู่รอดได้อย่างไร?
ไม่มีทางถอยแล้ว!
ต้องมีคนก้าวออกมาสู้!
เหล่าดาราและคนดังต่างออกมาสนับสนุนเช่นกัน!
นักร้องชื่อดังเฉินกวง “มนุษยชาติสู้ๆ อย่าให้เครื่องจักรผยองขึ้นมาได้!”
ฮั่วตงฟาง ดาราภาพยนตร์ระดับ A “ผมไม่เชื่อว่าฝ่ายเราจะไม่มีคนอื่นอีก!”
สตาร์คิงคนหนึ่ง “เซี่ยงหรงเก้าดั้งพูดถูก อย่าดูถูกมนุษย์!”
หัวหน้าวงเกิร์ลกรุ๊ปชื่อดังเสี่ยวตง “ยังมียอดฝีมือหมากล้อมเหลืออยู่บ้างไหม?”
ดาราหญิงระดับ A หนิงหลัน “ศักดิ์ศรีของมนุษย์จะแปดเปื้อนในรุ่นเราไม่ได้! ฉันไม่เชื่อว่าจะไม่มีใครทำอะไรได้แล้ว!”
เซี่ยงหรงเก้าดั้งแพ้แล้ว แต่กลับปลุกจิตวิญญาณของหลายคนให้ลุกขึ้นสู้!
มนุษย์ยังไม่แพ้!
มนุษย์ไม่อาจพ่ายแพ้!
……
 
ในคืนนั้น
โลกภายนอกต่างวุ่นวายโกลาหล!
ข่าวรายงานไปทั่วทุกหนแห่ง!
‘มนุษยชาติพ่ายแพ้แล้วหรือ?’
‘ถึงยุคที่ AI จะปกครองเราแล้ว?’
‘มือหมากล้อมอันดับหนึ่งของโลกยังปราชัย!’
‘ชาวญี่ปุ่นประท้วง AI!’
‘นักเล่นหมากล้อมอาชีพเกาหลีสามคนประกาศอำลาวงการ!’
‘หมากล้อมกำลังจะตกต่ำ!’
‘ศักดิ์ศรีของมนุษย์ถูกท้าทาย!’
‘ใครเล่าจะเป็น ‘ผู้กอบกู้’ ’
ที่สมาคมหมากฯ หนังสือพิมพ์มากมายวางกระจัดกระจายอยู่บนโต๊ะ
เมื่อซ่านตงเหอเห็นก็ร้องเสียงดัง “หนังสือพิมพ์อะไร เอาออกไปให้หมด!”
เมื่อการแถลงข่าวเสร็จสิ้น นักข่าวก็พากันจากไป เหลือไว้แต่คนของสมาคมหมากฯ ที่ล้วนมีท่าทีหดหู่ไม่น่าดู ทุกคนต่างอารมณ์ไม่ดีจนไม่ทราบจะพูดอะไร
เฉินอิงเจ็ดดั้งกระวนกระวายมาก “คราวนี้จะทำยังไงดี?”
“เราจะส่งสารท้าประลอง!” หูเลี่ยงกล่าว
สวีหานแปดดั้ง “แต่ใครจะออกหน้า? ใครจะไป?”
“ผลัดเปลี่ยนคนกันเถอะ!”
“ใช่ พวกเราสลับกันเล่น!”
“ไม่ได้ ตอนนี้แพ้ไปเยอะแล้ว คราวนี้จะแพ้ไม่ได้อีก!”
“สลับกันเล่นไม่ได้! จะยิ่งทำให้มนุษยชาติดูอ่อนแอลงไปอีก!”
“เราต้องเอาชนะให้ได้! รอบนี้เราต้องชนะ!”
“จะชนะยังไงเล่า?”
“อีกฝ่ายเอาชนะท่านเซี่ยงได้นะ!”
ภาพตรงหน้ามีแต่ความปั่นป่วนวุ่นวาย ทุกคนล้วนสับสนมึนงงไปหมด!
อู๋ฉางเหอเหลือบมองหลี่อี้เก้าดั้ง “เสี่ยวหลี่!”
ทุกคนต่างหันไปมองเขาด้วย
รองจากเซี่ยงหรง หลี่อี้เก้าดั้งคือผู้เล่นที่แกร่งที่สุดในสมาคมฯ
แต่ทว่าหลี่อี้เก้าดั้งกลับมองเขาแล้วพูดขึ้นทันที “ไม่ไหวครับ ขนาดเหล่าเซี่ยงยังแพ้ ผมก็เอาชนะไม่ไหวหรอก!”
ประธานซ่านตงเหอหันไปมองมือหมากเก้าดั้งอีกคนหนึ่ง “หลิวหง!”
หลิวหงเอ่ยทันที “ผมก็เอาชนะไม่ไหว!”
ซ่านตงเหอ “ต่อให้มีโอกาสแค่หนึ่งส่วนก็ต้องท้า!”
หลิวหงยิ้มฝืดเฝื่อน “เกรงว่าความจริงแม้แต่หนึ่งส่วนนั่นก็ไม่มีน่ะสิครับ!”
พวกเขาล้วนเป็นนักหมากล้อมมืออาชีพ ได้เห็นความแข็งแกร่งของปีเตอร์ด้วยตาตนเอง ดังนั้นจึงรู้ถึงความสามารถของมันและทราบว่าตนเองไม่อาจเอาชนะได้ ถ้าจะมีใครสามารถเอาชนะปีเตอร์ได้ล่ะก็ คงต้องเป็นเซี่ยงหรงเก้าดั้ง แต่ทว่าในเมื่อท่านเซี่ยงยังพ่ายแพ้…
“ไม่กล้าขึ้นเวทีงั้นเรอะ?” อู๋ฉางเหอเริ่มโกรธ
ซ่านตงเหอพูดดังลั่น “ใครมั่นใจว่าสามารถข่มแนวการเล่นของปีเตอร์ได้ ก้าวออกมา!”
ทว่าไม่มีใคร!
ไม่มีใครกล้าขยับ!
“ข่มไม่ลง!”
“มันเป็นคอมพิวเตอร์ ไม่จำกัดแนวการเล่นน่ะสิ!”
“ใช่ มันไม่มีแนวการเล่นของตัวเองด้วยซ้ำ!”
“แม้แต่ท่านเซี่ยงยังแพ้ ไม่มีใครในวงการนี้เอาชนะปีเตอร์ได้อีกแล้ว!”
ซ่านตงเหอเริ่มกระวนกระวายแล้ว เขาไม่ใช่คนที่ชอบรุกโจมตี ที่ก่อนนี้ไม่ต้องการให้เซี่ยงหรงรับคำท้าเพราะเขาเองก็ทราบว่าโอกาสชนะนั้นต่ำมาก ถ้าเซี่ยงหรงไม่เล่นกับปีเตอร์ แม้เสียหน้า แต่ก็ยังรักษาศักดิ์ศรีของมนุษย์ไว้ได้ แต่ตอนนี้แม้แต่เซี่ยงหรงยังแพ้ งั้นพวกเขาไม่มีทางเลือกอื่นแล้ว ได้แต่ก้าวขึ้นไปออกหน้าท้าชนเท่านั้น พวกเขาต้องชนะให้ได้!
แต่กลับไม่มีใครแล้ว?
ไม่มีใครอีกแล้วจริงๆ งั้นหรือ
จากนั้นเฉินอิงก็พลันนึกอะไรขึ้นมาได้ หลังชะงักไปครู่ก็ตะโกนลั่น “ไม่ใช่ไม่มีใครแล้ว! ยังมี! อย่างน้อยยังมีคนคนหนึ่งที่ประมือกับปีเตอร์ได้!”
ทุกคนหันมองเธอเป็นตาเดียว!
“ใครกัน?”
“เป็นใคร?”
“เสี่ยวเฉิน รีบบอกเร็ว!”
คำพูดของเฉินอิงทำให้คนฟังต้องตะลึง “พวกคุณลืมไปแล้วเหรอ? ไอ้คนชื่อเย่คนนั้นไง!”
คำพูดของเธอพอออกมา ทุกคนจึงตระหนักได้ นึกออกในทันที!
เย่!
ใช่แล้ว!
ยังมีเย่คนนั้น!
หลี่อี้เก้าดั้งตบหน้าขาตัวเอง “ใช่ ไอ้คนร้ายกาจนั่น ตอนนั้นฉันเล่นกับมัน แค่กลางกระดานก็แพ้แล้ว!”
สวีหานเองก็ระรัวคำพูด “ใช่ๆๆ หมอนั่นเล่นเสมอกับท่านเซี่ยงด้วย!”
เฉินอิง “ถ้าบอกว่านอกจากท่านเซี่ยงแล้วยังมีใครสู้กับปีเตอร์ได้ ก็มีแต่เย่คนนั้นแหละ!”
ทุกคนต่างพยักหน้า เห็นด้วยอย่างยิ่ง เพราะพวกเขาได้เห็นฝีมือของเย่ด้วยตาตนเอง!
ซ่านตงเหอตบโต๊ะผาง “ต้องเขาสิ! ฉันลืมเขาไปได้ยังไง! ทำไมถึงลืมไปได้นะ!”
หลิวหงเก้าดั้ง “แต่ว่า พวกเราไม่รู้ว่าเขาเป็นใครนะครับ!” พูดจบ ก็หันมองอู๋ฉางเหอ
ชั่วขณะนั้น ทุกคนในสมาคมฯ ต่างหันไปมองอู๋ฉางเหอเขม็ง เพราะในที่นี้มีแต่อู๋ฉางเหอที่รู้จักเย่ ดูจากคำพูดที่เย่ใช้ ทุกคนล้วนทราบว่าสองคนนี้มีข้อขัดแย้งกันแน่นอน เรียกว่าในสายตาของพวกเขา ทั้งสองมีความแค้นลึกล้ำต่อกันก็ไม่ผิด!
 
…………………….
 
[1] ข้อมูลที่มีขนาดใหญ่ เร็ว หรือซับซ้อนจนยากหรือเป็นไปไม่ได้ที่จะประมวลผลโดยใช้วิธีการแบบเดิม
 
 
 
 


[Go To Next Chapter]( ./218.md)