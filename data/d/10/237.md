##บทที่ 1137 : สามสูตรมุมสุดซับซ้อน! สูตรแรกของจางเย่!
วันต่อมา
ในตอนเช้า
ศึกสุดท้ายมาถึงแล้ว เป็นกระดานที่สามอันเป็นกระดานตัดสินชัยชนะระหว่างจางเย่กับปีเตอร์ สถานที่ทำศึกคือสมาคมหมากกระดานแห่งประเทศจีน ตอนนี้ยังเหลือเวลาอีกหนึ่งชั่วโมง แต่เหล่าสหายหมากล้อมนับไม่ถ้วนต่างรอคอยอยู่หน้าจอทีวีแล้ว แม้แต่คนนอกที่ไม่รู้เรื่องหมากล้อมเลยแม้แต่น้อยก็ยังคงนั่งรอชมการถ่ายทอดสดอย่างกระวนกระวาย
แต่ทว่าทุกคนที่กำลังรอคอยกลับต้องได้ยินข่าวร้าย
ระหว่างการสัมภาษณ์ก่อนการแข่งขัน คนของฝ่ายอเมริกันแจ้งข่าวเรื่องหนึ่งออกมา
ตัวแทนฝ่ายอเมริกันยิ้มให้กล้องแล้วว่า "หลังจากทีมเทคนิกของเราใช้เวลาทั้งคืนเพื่อแก้บั๊ก ขณะนี้บั๊กได้รับการแก้ไขเรียบร้อยแล้ว และผมขอแจ้งให้ทุกท่านทราบว่า เอไอหมากล้อมของเราได้รับการอัปเกรดขึ้นแล้ว เดิมปีเตอร์มีฟังก์ชันนี้อยู่ แต่เมื่อพิจารณาถึงปัญหาด้านอื่นๆ จึงไม่ได้เปิดใช้งาน 'การดำเนินการแก้ปัญหาซับซ้อน' ตัวนี้ แต่หลังการแข่งขันเมื่อวาน เราต้องยอมรับว่าทางเราดูแคลนรองศาสตราจารย์จางเกินไป แต่ว่าวันนี้ไม่เป็นอย่างนั้นแล้ว ปีเตอร์จะปรากฏตัวในโฉมใหม่ 'หัตถ์เทวะ' ในตาสุดท้ายของเมื่อวานนั้น จะไม่เหนือไปกว่าการคิดคำนวณของปีเตอร์อีก พูดง่ายๆ ก็คือ หลังเปิดใช้งานฟังก์ชันนี้ของปีเตอร์ ความสามารถในการคิด วิเคราะห์ และประมวลผลของปีเตอร์ก็จะเพิ่มขึ้นอีกราวสิบห้าเปอร์เซนต์!"
เหล่านักข่าวตะลึง "วันนี้ปีเตอร์มีโอกาสชนะเท่าไหร่นะครับ?"
ตัวแทนฝ่ายอเมริกัน "พวกเขาทดลองให้ปีเตอร์สู้กับปีเตอร์เวอร์ชั่นอัปเกรด โอกาสชนะของปีเตอร์อัปเกรดคือ 99.9%"
ทุกคนพากันโห่ร้อง!
"อัปเกรด?"
"อะไรนะ?"
"เชี่ย อัปเกรดได้ด้วย?"
"ทำไมสูงขนาดนั้น?"
"เพียงเพื่อรับมือจางเย่น่ะเหรอ?"
"ต่ำช้า! เมื่อวานพวกแกทำไมไม่พูดหา? วันนี้กำลังจะเริ่มแข่งกลับเพิ่งคายออกมา? คิดจะลอบกัดรองศาสตราจารย์จางงั้นเรอะ?"
"สรุปแล้วจริงรึเปล่า"
"งั้นก็แปลว่าเราแพ้แน่เลยสิ?"
"ใช่ กระดานเมื่อวาน จางเย่ชนะไปเพราะโชคช่วยน่ะ!"
โลกออนไลน์เดือดพล่าน!
คนของสมาคมฯ ก็กระวนกระวาย!
ขณะนั้น ข่าวทีวีต่างรายงานเรื่องที่ปีเตอร์ได้รับการอัปเกรดเผยแพร่ไปทั่ว!
ที่สมาคมฯ
ซ่านตงเหอ อู๋ฉางเหอและพวกต่างรีบหาตัวจางเย่กันจ้าละหวั่น!
หูเลี่ยงรีบพูด "ศาสตราจารย์จาง ดูข่าวรึยังครับ?"
จางเย่ยิ้ม "เห็นแล้ว"
ซ่านตงเหอพูดอย่างใจเย็น "การอัปเกรดนี่ หมายถึงอะไรกันแน่?"
พวกเขาไม่พูดอะไร เพราะต่างไม่เข้าใจเรื่องนี้
"พูดกันตรงๆ ก็คือการปลดล็อกศักยภาพของปีเตอร์ขึ้นมาอีกส่วนหนึ่ง" จางเย่อธิบายกับพวกเขา "เหมือนอย่างคอมพิวเตอร์ ปกติแล้วคอมพิวเตอร์เครื่องหนึ่งไม่ได้มีขีดจำกัดแค่นั้น นักพัฒนาจงใจลดประสิทธิภาพเพื่อให้สามารถใช้งานได้นานขึ้น และมีอายุการใช้งานนานขึ้น ถ้าจะปลดขีดจำกัดตรงนี้ ก็สามารถ 'โอเวอร์คล็อก[1]' ได้ สิ่งที่ฝ่ายอเมริกันทำก็คือการโอเวอร์คล็อกนี่เอง แม้การโอเวอร์คล็อกปัญญาประดิษฐ์จะซับซ้อนยิ่งกว่า แต่ว่าหลักการก็เป็นเช่นเดียวกัน"
อู๋ฉางเหอหงุดหงิด "ประสิทธิภาพเพิ่มขึ้นถึงสิบห้าเปอร์เซนต์จริงๆ หรือ?"
"น่าจะครับ พวกอเมริกาลิ้นสองแฉก ใครจะไปรู้ว่าจริงหรือไม่จริง" จางเย่ยักไหล่ "อาจจะขู่ผม หรืออาจจะจริงก็ได้"
ขู่คุณ?
จะเป็นไปได้ยังไง!
ทุกคนไม่เชื่อคำพูดนี้ เพราะพวกเขาทราบว่า ต่อให้คนอเมริกันไม่คุ้นเคยกับคุณ แต่ว่าอีกฝ่ายจะไม่ไปเช็กในเน็ต ไม่ไปถามจากใครเชียวหรือ? คนทั้งประเทศนี้น่ะ ไปถามใครใครก็รู้ อาจารย์จางคุณเคยกลัวอะไรบ้าง? ขับเครื่องบิน ทำร้ายผู้บังคับบัญชา ด่าหน่วยงาน SARFT เคยน้อยหน้าใครซะที่ไหน?
หลี่อี้เก้าดั้งตะโกนลั่น "เอาจริงไปเลยนะ!"
"ใช่!" เฉินอิงก็มาด้วย "อย่าประมาทศัตรูนะคะรองศาสตราจารย์จาง!"
อู๋ฉางเหอคว้าไหล่เขา "ถ้าเกิดว่าที่พวกอเมริกาพูดเป็นจริง ไอ้ปีตู้ปีตี้อะไรนั่นมีประสิทธิภาพเพิ่มขึ้นสิบห้าเปอร์เซนต์จริง แกมั่นใจแค่ไหน?"
จางเย่ยิ้ม "ก็ต้องลองเล่นดู"
สวีหานฝืนยิ้ม "คุณจะเรื่อยเปื่อยไปแล้ว!"
หูเลี่ยง "นั่นสิ รองศาสตราจารย์จาง ช่วยให้ความมั่นใจกับผมหน่อยไม่ได้เหรอ!"
จางเย่โบกมือ "ไม่ใช่ว่าผมไม่คิดการันตี แต่ว่าผมก็ยังไม่เข้าใจเรื่องการ 'โอเวอร์คล็อก' ของอีกฝ่ายเหมือนกัน ไม่ว่าจะเป็นความเร็วหรือเพิ่มความสามารถในการวิเคราะห์ก็ยังไม่รู้ ยังไม่ได้เผชิญหน้ากับมัน ผมจะพูดอะไรได้? เพราะงั้นก็ต้องลองสู้กันดูก่อนล่ะ"
"ใช่ สู้ๆ!"
"รองศาสตราจารย์จาง รักษาฟอร์มเมื่อวานให้ได้นะ!"
"เกียรติยศของวงการ ต่างต้องอาศัยคุณแล้วนะ!"
ทุกคนร่ำร้องส่งเสียงเชียร์
มีแต่อู๋ฉางเหอที่ทราบว่าไอ้คำว่าเกียรติยศของวงการหมากล้อม ศักดิ์ศรีของมนุษยชาติอะไรนั่น ล้วนเป็นวาจาไร้สาระ ไอ้เด็กนี่ยอมสู้เพื่อจะได้คว้าลูกสาวตนไปแค่นั้นเอง ดังนั้นอู๋ฉางเหอจึงมองไปทางจางเย่ พลางกล่าว "ไอ้หนู ถ้าแกชนะได้ คืนนี้ที่บ้านฉันจะเตรียมเหล้าไว้ฉลองให้แก!"
พอได้ยิน จางเย่ก็สะท้านใจยิ่งนัก "รับทราบขอรับ"
หลี่ฉินฉินเองก็ว่า "ถึงแพ้ก็มาเถอะ"
จางเย่กำลังจะตอบรับ
อู๋ฉางเหอแค่นเสียงขึ้นทันที "แพ้แล้วยังจะให้มาอีกทำไม!"
ซ่านตงเหอไม่ทราบว่าเกิดอะไรขึ้นกับจางเย่และครอบครัวสกุลอู๋ จึงพูดขึ้นอย่างจนปัญญา "พี่อู๋ ทำไมถึงได้ทำแบบนั้น อาหารมื้อเดียวยังไม่เชิญเลยเหรอ? งั้นผมเชิญเอง!" พูดจบก็หมุนไปหาจางเย่ "รองศาสตราจารย์จาง ไม่ว่าจะแพ้หรือชนะ เย็นนี้พวกเราจะเลี้ยงฉลองให้กับคุณ ไม่ต้องไปบ้านเขาหรอก!"
จางเย่ยิ้มไม่พูดอะไร
อู๋ฉางเหอเหลือกตามองบนใส่ ไม่ไปบ้านฉันแล้วให้ไปบ้านแกเรอะ? บ้านแกต้องมีลูกสาวสวยแบบบ้านฉันเสียก่อนโว้ย!
ใกล้ถึงเวลาแล้ว
เฉินอิงเข้าประจำที่ผู้บรรยายการแข่งแล้ว
จางเย่สูดลมหายใจลึก ก้าวเท้าขึ้นบนเวที วันนี้เขาปฏิเสธการสัมภาษณ์ก่อนแข่ง ตั้งใจรอจนกว่าจะจบการแข่งขันก่อนค่อยว่ากัน การพูดถึงการแข่งขันซ้ำซากถือเป็นเรื่องไร้ประโยชน์ ใครแพ้หรือชนะ ใช้ดาบจริงปืนจริงฟาดฟันกันก็รู้เอง!
กรรมการประจำที่แล้ว
คนอเมริกันเห็นจางเย่เดินเข้ามา สีหน้าก็ดูประหวั่นอยู่บ้าง แน่ล่ะ แม้ว่าพวกเขาจะใช้เวลาครึ่งค่อนวันระหว่างการแถลงข่าวพูดเรื่องที่ปีเตอร์อัปเกรดแล้วเอย โอกาสชนะเอย แต่ว่าต่อหน้าบุคคลเพียงคนเดียวในโลกที่สามารถเอาชนะปีเตอร์ได้ พวกเขาก็ยังต้องเหลือความระมัดระวังไว้สิบยี่สิบเปอร์เซนต์ นี่คือเหตุผลที่ทีมงานพยายามศึกษาวิธีการ 'อัปเกรด' ปีเตอร์อยู่นาน นี่คือสิ่งยืนยันว่าคนคนนี้คือมนุษย์ที่ฉลาดที่สุดในโลก! พวกเขาไม่มีความมั่นใจอย่างที่เคยมี ต่างเกรงว่าปีเตอร์จะพ่ายแพ้ไปอีกครั้ง!
จางเย่นั่งลง วันนี้เขายังคงนั่งหน้าคอมพิวเตอร์ ใช้เมาส์เดินหมาก
ภาพการถ่ายทอดสดตัดไปห้องผู้บรรยาย
อวี๋อิ่งอี๋เปลี่ยนเป็นชุดสีแดงสด ดูร่าเริงอย่างยิ่ง คล้ายกำลังรอคอยความสำเร็จของมวลมนุษยชาติแล้ว
ระยะนี้อวี๋อิ่งอี๋มีชื่อเสียงขึ้นมาก เพราะเรื่องของวงการหมากล้อมซึ่งเดิมเป็นวงการเล็กๆ กลับดึงดูดความสนใจจากทั่วทวีปเอเชีย กระทั่งเรื่องที่ทางสมาคมหมากกระดานแห่งประเทศจีนประกาศว่าจางเย่จะเป็นตัวแทนของมนุษย์ ชื่อเสียงของพิธีกรกีฬาอวี๋อิ่งอี๋ก็ยิ่งดังขึ้นไปอีก หลายคนรู้จักเธอเพราะศึกระหว่างมนุษย์กับจักรกลในครั้งนี้ ทั้งยิ่งรู้ว่าเธอเป็นเพื่อนร่วมชั้นของจางเย่ ขณะนี้จางเย่มีชื่อเสียงโด่งดังแค่ไหน ในประเทศนี้ไม่มีใครไม่รู้จัก คงเป็นเพราะ 'รักบ้านเผื่อแผ่นกกา' แฟนๆ ของจางเย่จึงปรบมือให้กับอวี๋อิ่งอี๋ด้วย ทำให้หน้าที่การงานของเธอกลายเป็นช่วงขาขึ้นแล้วจริงๆ!
อวี๋อิ่งอี๋ยิ้มน้อยๆ "สวัสดีค่ะผู้ชมทุกท่าน"
เฉินอิงแม้กังวลแต่ก็ยังฝืนยิ้ม "สวัสดีค่ะทุกท่าน"
อวี๋อิ่งอี๋ "ยังเหลืออีกห้านาที ศึกระหว่างมนุษย์กับจักรกลกระดานที่สามก็จะเริ่มขึ้นแล้วนะคะ กระดานเมื่อวานนี้เรียกว่าชวนอัศจรรย์ใจมาก หัตถ์เทวะในตานั้นยังคงตราตรึงอยู่ในความคิดของใครหลายคน หลายคนมีความคาดหวังอย่างยิ่งกับผลงานของรองศาสตราจารย์จาง แต่ก่อนการแข่งขันจะเริ่ม เรากลับได้รับข่าวว่าปีเตอร์ได้รับการอัปเกรดแล้ว ทางฝ่ายอเมริกันบอกว่าประสิทธิภาพของปีเตอร์อยู่ในจุดสูงสุด ดูเหมือนมันจะสามารถคิดได้อย่างรอบคอบยิ่งขึ้นจริงรึเปล่าคะ?"
เฉินอิงตอบกลับ "ใช่ค่ะ นี่คือหนึ่งในจุดสำคัญของกระดานในวันนี้ เมื่อครู่ในห้องพักฉันคุยกันรองศาสตราจารย์จางแล้วว่าการอัปเกรดครั้งนี้หมายถึงอะไร รองศาสตราจารย์จางใช้คำว่า 'โอเวอร์คล็อก' มาอธิบาย" เธออธิบายต่อเล็กน้อย ก่อนว่า "ส่วนที่ว่าปีเตอร์อัปเกรดไปได้ขนาดไหน ขณะนี้ก็ยังไม่ทราบ พวกเราได้แต่ค่อยๆ ทดสอบไปทีละน้อย จุดที่สองคือรองศาสตราจารย์จางจะใช้กลยุทธ์อะไรใหม่ๆ หรือไม่ กลยุทธ์ 'อพอลโล' กับ 'เคลื่อนจักรวาล' ของรองศาสตราจารย์จางเมื่อวานสร้างผลลัพธ์ที่คาดไม่ถึง ทำให้คนเห็นแล้วต้องเลือดลมพลุ่งพล่าน ไม่ทราบวันนี้รองศาสตราจารย์จางจะสามารถสร้างผลลัพธ์เช่นเดิมได้อีกหรือไม่!"
สาม
สอง
หนึ่ง
กรรมการสากลส่งสัญญาณมือ
อวี๋อิ่งอี๋พูดเสียงดัง "พวกเราจะเห็นได้เลยนะคะว่าการแข่งขันเริ่มต้นขึ้นแล้ว วันนี้ปีเตอร์ถือหมากดำ เป็นฝ่ายเริ่มก่อน"
เฉินอิงเป็นกังวล "รองศาสตราจารย์จางถือหมากขาวเริ่มทีหลัง ตอนต้นกระดาน เป็นไปได้อย่างยิ่งว่าจะถูกจังหวะการเล่นของปีเตอร์ชักนำ สไตล์เมื่อวานยากจะใช้ได้อีกครั้ง"
อวี๋อิ่งอี๋มองจอแล้วก็ว่า "ปีเตอร์เดินหมากอย่างรวดเร็วเลยค่ะ"
การตอบสนองของจางเย่ก็รวดเร็วเช่นกัน
ผ่านไปสี่ตาให้หลัง กลุ่มหมากเปิดกระดานก็ฟอร์มตัวแล้ว
เฉินอิงอธิบาย "ปีเตอร์เล่นอย่างมั่นคง หมากดำเปิดกระดานตามปกติ ทั้งยังเป็นหมากที่มีโอกาสได้เปรียบสูงที่สุดสำหรับหมากดำ โจมตีได้อย่างรุนแรง ดูเหมือนว่าปีเตอร์ต้องการเล่นเกมเร็วนะคะ รองศาสตราจารย์จางจะรับมือยังไงกัน?"
พอฟัง ผู้ชมหน้าทีวีก็ยิ่งกังวลใจ!
เรตติ้งของ CCTV-Sports ในวันนี้พุ่งทะลุฟ้า หลังชัยชนะเมื่อวาน เรตติ้งยิ่งพุ่งขึ้นเป็นเท่าตัว อย่าว่าแต่คนในครอบครัว อย่าว่าแต่เหล่าสหายนักเล่นหมากล้อม แม้แต่ถังต้าจาง ศัตรูคู่แค้นในวงการเซี่ยงเซิงยังอดดูการถ่ายทอดสดนี้ไม่ได้!
ห้องพูดคุยหมากล้อมในประเทศมีคนเต็มไปหมด
คนนับพันหมื่นต่างให้ความสนใจกับศึกระดับโลกครั้งนี้
ตรงพื้นที่การแข่งขัน
ทั้งสองฝ่ายเล่นกันไปฝ่ายละห้าหกตาแล้ว สถานการณ์ยังไม่ได้ดุเดือดหรือซับซ้อนนัก เป็นการเล่นหมากที่ธรรมดาสามัญ ทว่าก็สามัญได้แค่นี้เอง!
จางเย่มองกระดานตรงหน้า ครุ่นคิด แล้วก็ยิ้ม
อัปเกรด?
จะอัปเกรดที่จุดไหนกันแน่ ฉันขอลองดูหน่อยเถอะ!
เขาคลิกเมาส์ หมาก 'กระโดดป้องตาม้า' ก็ถูกเล่นออกมาแล้ว
เฉินอิงส่งเสียงเอ๊ะ "ตานี้ดูไม่เหมือนที่เล่นกันตามปกตินะคะ"
อวี๋อิ่งอี๋มองอยู่นาน "ไม่ใช่ไม่ดีนะ แต่ว่าการ 'กระโดดป้องตาม้า' ครั้งนี้ดูมีจุดประสงค์ไม่ชัดเจน ไม่รู้ว่ารองศาสตราจารย์จางคิดอะไรน่ะสิ"
สถานการณ์ที่มุมล่างของกระดานคล้ายจะซับซ้อนขึ้นแล้ว!
หมากขาวด้านนอก?
หมากดำเข้ามุมเล็ก?
หมากขาวป้องตาม้า?
เพียงแค่สามหมาก แต่กลับทำให้คนมองรู้สึกแปลกประหลาดแล้ว!
……
 
ในห้องรับชม
ทุกคนล้วนตกตะลึง!
หูเลี่ยงถาม "ทำไมเดินหมากแบบนี้ล่ะ?"
สวีหานกะพริบตาปริบ "รองศาสตราจารย์จางจะทำอะไรน่ะ?"
"ใครจะไปรู้ว่ามันคิดอะไรอยู่" อู๋ฉางเหอไม่พอใจกับหมากตานี้นัก "เห็นชัดๆ ว่ามีตาหมากที่ดีกว่านี้ ใช้ 'สูตรมุมสามหนึ่ง' ก็ได้ จะเล่น 'กระโดดตาเล็ก' ก็ได้นี่?"
เซี่ยงหรงเก้าดั้งพูดขึ้นทันที "เขา...ดูเหมือนกำลังหยั่งเชิงคอมพิวเตอร์อยู่"
"หยั่งเชิงเหรอ?"
"อย่าเล่นกับไฟอีกนะรองศาสตราจารย์จาง!"
"ไอ้หยา ทำไมพอเห็นแล้วฉันใจเต้นเป็นบ้าเลยล่ะ?"
"รองศาสตราจารย์จางจะเล่นอะไรอีก?"
หลายคนไม่เข้าใจหมากตานี้ของจางเย่นัก แม้ไม่นับว่าแย่ แต่ก็ไม่ใช่ตาหมากที่ดีที่สุด การ 'กระโดดตาใหญ่' ของจางเย่นั้นทำให้หลายคนรู้สึกแปลกใจ!
แต่จางเย่กลับหัวเราะออกมาคำหนึ่ง
ชั่วขณะต่อมา เหล่าผู้ชมทั้งหน้าจอทีวีและที่สมาคมฯ ต่างก็ต้องตกตะลึง เพราะปีเตอร์กลับเงียบไป รอคอยอยู่เนิ่นนานแล้วก็ยังไม่มีความเคลื่อนไหวใดๆ!
เฉินอิงเจ็ดดั้งประหลาดใจ "เอ๊ะ ปีเตอร์เป็นอะไรไป?"
ซ่านตงเหอ "ทำไมกัน?"
มืออาชีพห้าดั้งคนหนึ่ง "ทำไมไม่เดินต่อล่ะ?"
หลี่ฉินฉินเองก็ไม่เข้าใจ "หมากตานี้มันรับมือยากหรือ?"
ฝ่ายอเมริกันเองก็ตะลึงไปเล็กน้อย!
จางเย่มองจอคอมพิวเตอร์ นัยน์ตากลับยิ่งหรี่ลง ความเงียบของปีเตอร์ดูเหมือนจะเป็นคำตอบให้กับจางเย่แล้ว ร้ายกาจถึงเพียงนี้ มองอะไรออกแล้วล่ะสิ?
เหอะๆ
หมากแบบนี้แกต้องไม่เคยเห็นมาก่อนแน่ๆ ใช่ไหม?
ฉันจะบอกแกให้ว่ามันชื่ออะไร นี่คือ 'สูตรมุมทแยงใหญ่' [2]
ในโลกของฉัน นี่ก็คือหนึ่งในสามสูตรมุมที่ซับซ้อนที่สุด!
——————————
 
[1] โอเวอร์คล็อก (Overclock) คือการเพิ่มความเร็วให้กับซีพียู โดยการปรับแต่งความเร็วของระบบบัสภายในหรือการปรับเปลี่ยนความถี่ของซีพียูให้มีความเร็วมากขึ้น
[2] สูตรมุมทแยงใหญ่ https://senseis.xmp.net/?TaishaJoseki


[Go To Next Chapter]( ./238.md)