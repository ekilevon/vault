##บทที่ 1066 : ศึกรอบชิงเริ่มต้น!
วันเสาร์
วันแข่งรอบชิงชนะเลิศ
เวลาบ่ายสามสี่โมงเย็น ก็มีผู้ชมจำนวนมากมาต่อคิวรออยู่หน้าสถานีโทรทัศน์นครหลวงแล้ว มีคนแจกน้ำแร่ แท่งเรืองแสง ป้ายไฟ ทุกอย่างจัดเตรียมไว้พร้อมเพื่อสนับสนุนนักร้องที่ตนชื่นชอบ!
"แฟนคลับของอาจารย์วันเวลาล่ะ?"
"รวมกลุ่มตรงนี้!"
"แฟนคลับของดอกไม้ต้องฝน มาเร็ว มาแสดงพลังกัน!"
"ทุกคนรับที่คาดผมไปใส่ อีกเดี๋ยวขึ้นไปสนับสนุนเสี่ยวซี (ไม้ใกล้ฝั่ง) กัน!"
"มีแฟนคลับอาจารย์โจ๊กเกอร์ไหม? ทางนี้มีน้ำแร่แจกฟรี!"
"ราชาประหลาดยังเหลือแท่งไฟอีกสามแท่ง ใครนั่งแถวหน้าบ้าง? ตรงนั้นกล้องจับภาพชัด ให้คนนั่งแถวหน้าถือแท่งไฟจะได้ดูคึกคักหน่อย ส่วนแถวหลังไม่ต้องใช้"
"เวยป๋อของราชาประหลาดบอกว่าถ้าได้ติดท็อปทรี หลังจบรายการเขาจะแจกลายเซ็นให้กับแฟนคลับที่มาวันนี้ทุกคน!"
"หือ? จริงหรือเปล่า?"
"ต้องเซ็นเยอะแค่ไหนกัน?"
"อาจารย์วันเวลาก็บอกว่าถ้าเขาได้เป็นราชาหน้ากาก อัลบั้มใหม่อาจจะออกเร็วขึ้น อยากให้ทุกคนช่วยโหวตให้เขาด้วย!"
"ฉันบอกกับคนที่บ้านไว้แล้วว่าคืนนี้โหวตให้วันเวลา!"
"ไม้ใกล้ฝั่งเองก็ออกมาขอคะแนนเหมือนกัน เมื่อวานซืนก็เริ่มจัดชิงโชคในเวยป๋อ! ตั๋ววันนี้ก็ได้มาจากชิงโชคนั่นล่ะ มีคนได้โน้ตบุ๊กรุ่นล่าสุดด้วย!"
"พวกดาราเริ่มกรีดเลือดเปย์กันแล้ว!"
"นั่นสิ พวกนักร้องออกมาร้องขอคะแนนกันหมดแล้ว"
"มีแค่เวยป๋อของโจ๊กเกอร์คนเดียวไม่เคลื่อนไหว เขาไม่โพสต์อะไรเลย!"
"เชี่ย อาจารย์โจ๊กเกอร์จะไม่ขอโหวตบ้างเหรอ?"
"จะไปรู้เหรอ"
"เห็นคุยกันว่าเขาไม่ได้ดังอะไร แขกที่เชิญมาก็เป็นพวกหน้าใหม่ไม่มีชื่อเสียง แล้วทำไมเขาถึงไม่รีบร้อนกันนะ? ยิ่งเป็นแบบนี้ยิ่งต้องออกมาขอโหวตสิ!"
ขณะเดียวกัน ในห้องถ่ายทอดสด
ทุกคนกำลังวุ่นวายไปหมด
"เช็กอุปกรณ์อีกครั้ง"
"กล้องหมายเลขห้ามีปัญหา!"
"รีบๆ จัดการให้ไวเลย!"
"ยังเหลือเวลาอีกสามชั่วโมง!"
"พวกนักร้องกับแขกรับเชิญมากันครบหรือยัง?"
"มากันหมดแล้ว ขาดแต่แขกรับเชิญของโจ๊กเกอร์!"
"กุหลาบป่ายังไม่มาอีกเหรอ?"
"ยังไม่มา"
เหล่านักร้องล้วนมาพร้อมกันแล้ว รวมถึงแขกรับเชิญด้วย
ทว่ากลับยังไม่มีแม้แต่เงาของแขกรับเชิญโจ๊กเกอร์ แม้จะกำชับถึงความสำคัญของการออกอากาศแบบถ่ายทอดสดวันนี้แล้วก็ตาม ขณะนี้ทุกคนรอเพียงเธอคนเดียวเท่านั้น
หานฉีรีบหาตัวโจ๊กเกอร์ "แขกรับเชิญของคุณล่ะ?"
โจ๊กเกอร์กลับไม่เร่งไม่ร้อนอะไร "ธุระเธอเยอะน่ะ ไม่ต้องกังวล"
หานฉีแทบร้องไห้แล้ว "คุณยังใจเย็นอยู่ได้อีกหรือ โทรไปเร่งหน่อยไหมคะ อีกไม่นานแล้วนะ"
โจ๊กเกอร์ส่ายหน้า "ไม่ต้องหรอก"
เขารู้จักเหล่าจางดี เธอเป็นคนประเภทเดียวกันกับเขา เรื่องที่รับปากเอาไว้แล้ว อย่างไรก็ต้องทำให้เรียบร้อย ดังนั้นไม่จำเป็นต้องไปเร่งรัดหรอก รู้จักกันมาหลายปี ย่อมต้องเชื่อใจกัน
ในเวลาเดียวกัน อีกด้านหนึ่ง
หน้ากากวันเวลากับหน้ากากราชาประหลาดรู้เรื่องที่เกิดขึ้น
วันเวลา "เหลือแค่แขกของโจ๊กเกอร์รึ?"
แขกรับเชิญของวันเวลาแค่นหัวเราะ "ใหญ่โตจริงนะ? อีกเดี๋ยวมีรอบซ้อม เราก็ยังต้องรอเธออีก?"
ขณะนั้น ที่อีกห้องหนึ่ง
หน้ากากราชาประหลาดเองก็ไม่พอใจนัก "เกิดอะไรขึ้น? พวกเราซ้อมก่อนไหม?"
ทีมรายการกล่าว "ไม่ต้องรอครับ ซ้อมกันได้เลย"
ราชาประหลาดเบ้ปาก "เด็กใหม่นี่ไม่มีมารยาทจริงๆ!"
ไม่ทันขาดคำ ทีมรายการก็ได้รับแจ้ง - กุหลาบป่ามาถึงแล้ว!
เริ่มการซ้อมได้!
ความจริงก็ไม่ใช่การซักซ้อมจริงจังอะไร เพียงแค่ให้เดินชมห้องส่ง หาตำแหน่งยืน ดูว่ากล้องอยู่ตรงไหน ยืนตรงจุดไหนดี บนเวทีมีตรงไหนให้เล่นได้บ้าง เพียงแค่นี้เท่านั้น
เหล่านักร้องกับแขกรับเชิญต่างมายืนรอกันที่ข้างเวที
จางเย่มองเห็นไม้ใกล้ฝั่ง ดอกไม้ต้องฝน และปวยเล้ง ก็พยักหน้าทักทาย จากนั้นหันไปมองคู่หูในวันนี้ของพวกเธอ แม้จะสวมหน้ากาก หลายคนก็ดูคุ้นตาอย่างยิ่ง เหล่านักร้องทั้งหลายหันมาทักทายกัน พิจารณาคนอื่นๆ อย่างระมัดระวัง จางเย่เองก็เป็นหนึ่งในคนที่กำลังประเมินคู่ต่อสู้ นักร้องทั้งหลายเองก็หันมามองเขาเช่นกัน
จากนั้นกุหลาบป่าก็มาถึง
คู่หูของวันเวลามองเธอ ส่ายหน้าน้อยๆ
ดอกไม้ต้องฝนหันมองกุหลาบป่า กะพริบตาอย่างพิจารณา
แม้จะมาสาย แต่ทว่ากุหลาบป่ากลับไม่มีท่าทีระแวดระวังหรือเขินอายแม้แต่น้อย เธอกลับส่งยิ้มกว้าง "ขอโทษนะคะ รถติดนิดหน่อย เริ่มกันเถอะ"
ต้าเฟย "เอาล่ะ คนครบแล้ว เริ่มซ้อมกันได้"
ไม้ใกล้ฝั่งกับคู่หูก็หันมองกุหลาบป่าด้วยแววตาสงสัย
เด็กใหม่จริงเหรอ?
ดูไม่เหมือนนะ!
เสียงนี่ ทำไมถึงคุ้นหูชอบกล?
เหมือนกำลังจงใจดัดเป็นสำเนียงท้องถิ่น?
ถ้าเป็นเด็กใหม่จริงจะดัดเสียงไปทำไม? กลัวคนจำได้เหรอ?
……
 
ท้องฟ้ามืดลงแล้ว
การแข่งขันรอบไฟนอลชิงชนะเลิศยิ่งใกล้เข้ามาทุกขณะ
พ่อกับแม่และญาติๆ ของจางเย่ก็มาถึงห้องส่งแล้ว ทุกคนถือตั๋วยืนเข้าแถวกัน ตรงทางเข้าด้านหน้าเริ่มตรวจตั๋วและตรวจตราความปลอดภัย
แม่ร้อง "ทำไมคนเยอะนักล่ะ?"
น้องสาวคนโตยิ้ม "รอบไฟนอลของเดอะแมสก์ซิงเกอร์นี่คะ แถมยังถ่ายทอดสดอีก ก็ต้องมีคนเยอะอยู่แล้ว"
น้องสามร้อง "ข้างหน้าไวหน่อยสิ รอไม่ไหวแล้วนะ!"
น้าสาม "เร่งอะไรของเธอ ยังไงก็ได้เข้าอยู่แล้ว!"
น้าสะใภ้สาม "ที่นั่งไม่หนีไปไหนหรอก รอก่อนน่า"
วันนี้บ้านของจางเย่มากันทั้งหมด ถ้าไม่ใช่เพราะตากับยายขาไม่ค่อยดี ทั้งยังมีปัญหาเรื่องความดันโลหิต ทั้งสองคงต้องมาด้วยแน่นอน
ไม่ห่างออกไป ฮาฉีฉี จางจั่ว เสี่ยวหวังและพวกต่างก็มาเข้าแถวเช่นกัน
"ร้อนจะตายอยู่แล้ว"
"ยังไม่ถึงคิวเราอีกเหรอ?"
"ตรวจช้าชะมัด"
"รอก่อนน่า ถ้าไม่ใช่เพราะผู้กำกับจางพวกเราคงไม่มีตั๋วด้วยซ้ำ คนที่จะเข้ามาดูในห้องส่งได้มีแค่เท่าไรกัน พวกเราน่ะถือว่าโชคดีมากแล้ว"
นี่น่ะรอบไฟนอลของ ‘เดอะแมสก์ซิงเกอร์’ เชียวนะ!
ถือเป็นงานระดับยักษ์ของรายการโทรทัศน์และวงการดนตรี!
ยิ่งใหญ่ชนิดที่ทำให้ทั้งวงการบันเทิง ผู้คนทั่วประเทศ รวมถึงภาครัฐที่เกี่ยวข้อง ล้วนเพ่งสายตาจับจ้องเรื่องราวในค่ำคืนนี้เป็นตาเดียว!
……
 
ที่บ้านยาย
ตากับยายกำลังเปิดทีวีอยู่
"เริ่มหรือยัง?"
"ยังเลย"
……
 
ที่บ้านป้า
ลูกพี่ลูกน้องและเพื่อนสนิทของเธอที่เปิดร้านออนไลน์ด้วยกันต่างนั่งอยู่ที่หน้าจอทีวีนานแล้ว
"เธอชอบใคร?"
"ชอบหมดเลย"
"ฉันชอบโจ๊กเกอร์ล่ะ คิกๆ"
……
 
ณ มหาวิทยาลัยปักกิ่ง
เหล่านักศึกษาของมหาวิทยาลัยที่ยังไม่ปิดเทอม เวลานี้ล้วนเปิดดูรายการสดทางอินเทอร์เน็ตอยู่ที่หอพักของตน บางคนไม่ทราบไปหาทีวีมาจากไหน เปิดช่องรับสัญญาณถ่ายทอดสดทางทีวี
"ใกล้เริ่มแล้ว!"
"รีบเรียกคนมาเร็ว!"
"ห้องฉันมีทีวี ใครจะดูก็มาให้ไว!"
"รายการของศาสตราจารย์จางเราเลยนะ ต้องสนับสนุนเต็มที่!"
……
 
เหล่าผู้ชมเข้าห้องส่งครบแล้ว!
เวทีพร้อม!
เวลาเริ่มเข้าสู่การนับถอยหลัง!
ในโลกออนไลน์ล้วนตื่นเต้นคึกคักแทบทนไม่ไหว!
"คืนนี้มีแค่รายการเดียวให้ดู - เดอะแมสก์ซิงเกอร์!"
"มาแล้วๆ!"
"เชียร์ดอกไม้ต้องฝน!"
"รักไม้ใกล้ฝั่งที่สุด!"
"วันเวลา!"
"วันเวลา!"
"โจ๊กเกอร์สู้ๆ!"
"วันนี้ใครก็มีโอกาสทั้งนั้น!"
"ราชาหน้ากากนักร้องกำลังจะจุติแล้ว!"
ณ เวลาสองทุ่มตรง
ภายใต้แสงไฟสปอตไลต์ที่สาดส่องเวทีจนเจิดจ้า การถ่ายทอดสดคืนรอบชิงชนะเลิศของรายการ ‘เดอะแมสก์ซิงเกอร์’ ก็ได้เริ่มต้นขึ้น!
 
 


[Go To Next Chapter]( ./167.md)