##บทที่ 986 : ทำไมถึงให้เกียรติจางเย่ขนาดนั้น?
จางเย่มาถึงแล้ว
คนของสำนักมวยสกุลเหลียนได้แต่ด่าแม่ในใจ!
เชี่ย!
ท่านเทพโรคห่ามาได้ไงวะ!
ซวยแล้ว!
เรื่องนี้ซวยแล้ว!
พวกเขาล้วนแต่กระวนกระวาย แม้จะไม่ได้เข้าร่วมการชุมนุมยุทธภพเขาเทียนซาน แต่ชื่อฉาวของจางเย่ พวกเขาจะไม่ทราบมาก่อนได้อย่างไร!
โหวเกอโหวตี้และพวกตรงเข้ามาในทันที
"อาจารย์จาง!"
"มาแล้วเหรอครับ?"
"พวกเขายึดอุปกรณ์ถ่ายทำเราไปหมดเลย!"
"นี่มันยังไงกัน! คุณว่าทำแบบนี้ได้ยังไง!"
หานฉีกับเสียวหลวี่โมโหจนกระทืบเท้า
หูเฟยก็มองมา "จางเอ้อร์"
จางเย่ถาม "คนไม่เป็นอะไรใช่ไหมครับ?"
หูเฟยขมวดคิ้วมองไปด้านหนึ่ง "คนไม่เป็นอะไร แต่ว่าพวกเขาตระเตรียมจะลงมือแล้ว ยกสัญญาขึ้นมาอ้าง ขนาดตำรวจมาแล้วก็ไม่มีประโยชน์!"
จางเย่ "ผมทราบแล้ว"
หูเฟย "เธอระวังหน่อยนะ"
จางเย่พยักหน้า
หนิงหลันตรงเข้ามา
จางเย่มองเธอ ทั้งสองเพิ่งพบกันเป็นครั้งแรก ดังนั้นจึงแลกเปลี่ยนสายตาค้นความคิดของอีกฝ่าย
หนิงหลันสมเป็นดาราระดับ A รูปร่างดี หน้าตาสะสวย แต่ว่าตอนนี้ชุดที่สวมใส่กลับดูแปลกประหลาดอยู่บ้าง เป็นชุดโบราณตัวหนึ่ง แต่ว่าแขนเสื้อบริเวณหัวไหล่ฉีกขาดไป ทั้งตัวยังมีคราบดินคราบโคลนและ ‘เลือด’ ซึ่งคงเป็นการแต่งกายตามบทละคร
หนิงหลันยื่นมือออกมา "อาจารย์จาง"
จางเย่สัมผัสมือกับเธอ "เจ๊หนิง"
หนิงหลันเองก็เป็นคนมีประสบการณ์ แม้ว่าจะถูกกักตัวไว้กับกองถ่าย อุปกรณ์ก็ถูกแย่งชิงไป แต่ก็ไม่ได้บ่นร้องไห้โวยวาย กลับส่งเสียงหัวเราะเบาๆ "ที่คุณบอกว่าให้ฉันยกชื่อคุณขึ้นมาอ้าง ท่าทางจะไม่ได้ผลนะคะ"
เธอมองกลับไปยังคนของสกุลเหลียนแวบหนึ่ง
จางเย่มองตามไป "สำนักมวยสกุลเหลียน?"
อาจารย์เฉินผู้เป็นหัวหน้ากลุ่มปาดเหงื่อ "ขอรับ"
จางเย่พูดเสียงเรียบ "เมื่อครู่ดูเหมือนจะมีคนพูดว่า ต่อให้ผมมาด้วยตัวเอง แล้วจะทำไมนะ? ดูเหมือนคำพูดยังพูดไม่ทันจบ พวกคุณพูดต่อสิ"
พอได้ยิน อีกฝ่ายได้แต่ปิดปากเงียบ!
คนของสำนักมวยสกุลเหลียนต่างก็ยืนนิ่งเงียบ
จางเย่มองพวกเขา "หน้าตาของผมไม่มีผลอะไรอย่างนั้นหรือ?"
หน้าตา?
จางเย่มีหน้ามีตาอะไรอยู่ที่นี่?
ตำรวจพวกเขายังไม่สนใจ เจี่ยงฮั่นเวยกับคนในวงการอีกหลายคนโทรมาขอร้องเมื่อครู่ ทางสำนักมวยแห่งนี้ยังไม่ใส่ใจ!
คนของสถานีดาวเทียมนครหลวงไม่เข้าใจ!
กองถ่ายละครเองก็ไม่เข้าใจ!
ในสายตาของพวกเขา จางเย่เป็นเพียงดาราระดับ A คนหนึ่ง แต่ทว่าหนิงหลันก็เป็นดาราระดับ A เช่นกัน ชื่อเสียงยังโด่งดังยิ่งกว่าคุณไม่น้อย แต่ยังมีประโยชน์อะไร? กับสำนักในยุทธภพ อีกฝ่ายไม่สนใจชื่อเสียงใหญ่โตของคุณ นี่เป็นสองวงการที่ไม่เกี่ยวข้องกันแต่น้อย!
แต่ทว่าท่าทีของสำนักมวยสกุลเหลียนกลับทำให้ผู้ชมต้องตกตะลึง
อีกฝ่ายเงียบไปครู่หนึ่ง
สุดท้ายอาจารย์เฉินนั้นปลุกปลอบกำลังใจก้าวออกมาก้าวหนึ่ง "ขออภัยขอรับจางซือฝุ ศิษย์ของข้าทั้งหลายไม่รู้จักพูดจา พวกเรามิได้หมายความเป็นอื่น"
จางเย่หรี่ตา "แต่ผมได้ยินว่าพวกคุณหมายความอย่างนั้น"
อาจารย์เฉินรีบประสานหมัดอย่างกระวนกระวาย "มิกล้า"
หนิงหลันชะงัก
หูเฟยตกตะลึง
ต้าเฟย เสียวหลวี่ หานฉีและทีมงานรายการทั้งหลายต่างก็ตกใจจนตาค้าง!
เชี่ย! หมายความว่าไง? เกิดอะไรขึ้น? คนของสำนักมวยสกุลเหลียนกระเหี้ยนกระหือรือกำลังจะลงไม้ลงมือกับพวกเขาอยู่ชัดๆ แต่พอทำไมจางเย่มาถึง พวกเขาก็เปลี่ยนท่าทีล่ะ? ทำไมถึงได้ปฏิบัติกับจางเย่ต่างจากพวกเขาขนาดนี้ล่ะ!
จางเย่ชี้ไปที่คนด้านหลัง "นี่ทีมงานผม หนิงหลันเป็นเพื่อนผม ก่อนจะมาผมบอกเจ๊หนิงแล้วว่าอีกเดี๋ยวผมจะตามมา ถ้ามีเรื่องอะไรให้อ้างชื่อผมไปก่อน หึ ผมเพิ่งทราบว่าที่แท้หน้าตาของผมไม่มีเหลือ ขนาดยกชื่อมาอ้างแล้ว พวกคุณก็ยังจะลงมือ? ได้" เขาเดินเบี่ยงไปด้านข้างหลายก้าว เปิดพื้นที่เป็นช่องให้คนด้านหลังเขา จากนั้นผายมือ "ลงมือสิ ลงมือตามสบาย"
อาจารย์เฉินเหงื่อแตกพลั่กเป็นสายน้ำ รู้สึกตัวหนาวสั่น "ท่านล้อเล่นแล้ว ล้อเล่นแล้ว"
จางเย่กลับตีสีหน้าจริงจัง "ผมไม่ได้ล้อเล่น"
อาจารย์เฉินปาดเหงื่ออีกครั้ง
คนของสำนักมวยสกุลเหลียนไม่มีใครกล้าขยับแม้แต่คนเดียว!
ยังจะลงมือ?
ต่อหน้านาย?
เชี่ย พวกเราไม่มีชีวิตพอใช้หรอกนะ!
ถ้าจางเย่ยังไม่มา ความจริงพวกเขาจะทำอะไรก็ได้ ด่าคนก็ได้ ลงมือก็ไม่มีปัญหา ไม่มีใครกล้าพูดอะไร เพราะสำนักมวยสกุลเหลียนถือเหตุผลเพียงพอ ทางกองถ่ายล่วงเกินพวกเขา ตำรวจก็ทำอะไรไม่ได้ คล้ายกับชนกลุ่มน้อย แต่ละเผ่าล้วนมีธรรมเนียมและวัฒนธรรมของตนเอง คนอื่นๆ ไม่สามารถเพิกเฉยหรือล่วงละเมิดกฎในพื้นที่ของพวกเขาได้ แต่บัดนี้เมื่อจางเย่มาถึงแล้ว มือข้างนี้ก็ย่อมไม่อาจขยับได้แล้ว สถานะของจางเย่ในยุทธภพนั้น หากพวกตนไม่ให้เกียรติเขา อย่างนั้นก็เป็นพวกเขาฝ่ายสกุลเหลียนแล้วที่ไม่รู้กฎรู้ธรรมเนียม แน่นอนว่า เหตุสำคัญที่สุดก็คือ ต่อให้พวกเขาทั้งหลายสิบคนร่วมมือกัน มารดามันยังต่อยตีไม่ชนะอีกฝ่าย! ลงมือ? นั่นคือการรนหาที่ตายชัดๆ!
จางเย่พูดอย่างอ่อนโยน "ผมรู้เรื่องที่เกิดขึ้นแล้ว ทางฝ่ายผมทำไม่ถูกต้องจริงๆ แต่พวกเขาขอโทษ ทั้งเสนอชดเชยค่าเสียหายให้แล้ว หรือจะเรียกร้องยังไงก็ได้ พวกเขาเป็นฝ่ายผิด เรื่องนี้ไม่มีปัญหา" จางเย่คนนี้ เขายังมีเหตุมีผลอยู่ "แต่ว่าเรื่องลงมือให้ผ่านไปได้ไหม? พวกคุณเป็นผู้ฝึกยุทธ์ หรือจะลงมือรังแกคนที่ไม่มีเรี่ยวแรงแม้แต่จะฆ่าไก่? แถมยังมีผู้หญิงอีก! พวกคุณคิดดีแล้วหรือ?"
คนของสำนักมวยสกุลเหลียนไม่กล้าส่งเสียง ทั้งไม่มีทางเถียงได้!
จางเย่จึงพูดต่อ "ถ้าพวกคุณคิดว่าที่พวกเขาขอโทษยังไม่พอ นี่เพื่อนผม อย่างนั้นถือว่าผมขอโทษแทนพวกเขาก็แล้วกัน" พูดจบเขาก็ประสานมือคารวะ
อาจารย์เฉินรีบเข้ามาประคอง "มิกล้าๆ"
ผู้ฝึกยุทธ์ของสำนักอีกคนหนึ่งก็รีบเอ่ยปาก "ท่านกล่าวหนักไปแล้ว!"
"เรื่องนี้ไม่เกี่ยวกับท่าน" ครูมวยหญิงคนหนึ่งก็รีบเอ่ยปาก "จางซือฝุ ท่านกล่าวหนักไปแล้ว"
คำขอโทษของจางเย่ พวกเขารับไม่ได้ ทั้งไม่กล้ารับ!
แต่ว่าเมื่อจางเย่แสดงท่าทีออกมาเช่นนี้ ความโกรธเกรี้ยวของพวกเขาก็จางลงไปกว่าครึ่ง พวกเขาถึงกับเห็นว่าคำร่ำลือถึงความไร้เหตุผลของจางเย่ในยุทธภพนั้นไม่ได้หนักหนาขนาดนั้น
ทันใดนั้น พลันมีเสียงฝีเท้าดังขึ้นด้านหลัง
มีคนมา!
เป็นชายวัยกลางคนศีรษะล้านผู้หนึ่ง รูปร่างบึกบึน แต่ท่าทางอ่อนโยนอย่างยิ่ง
คนของสำนักมวยสกุลเหลียนส่งเสียงขึ้นในทันที
"อาจารย์!"
"อาจารย์!"
"อาจารย์!"
เจ้าสำนักมาแล้ว!
เป็นผู้สืบทอดของสำนักมวยสกุลเหลียนรุ่นนี้!
กองถ่ายและคนของ BTV ต่างใจเต้น เจ้าบ้านมาถึง พวกเขาเกรงว่าเรื่องราวจะเปลี่ยนแปลงอีกครั้ง ถ้าเกิดอีกฝ่ายขัดขวางขึ้นมาพวกเขาคงจากไปไม่ได้แล้ว ทว่าฉากที่เกิดขึ้นกลับทำให้ทุกคนมีปฏิกิริยาไม่ทันอีกครั้ง!
จางเย่มองเขา ประสานหมัด "เหลียนซือฝุ"
เจ้าบ้านสำนักมวยสกุลเหลียนมองจางเย่ประสานหมัดคารวะ "จางซือฝุ เป็นแขกผู้มีเกียรติมาเยือน"
จางเย่ "ผมมาช่วยเพื่อนกับทีมงานผมเท่านั้น พวกเขาเป็นแค่คนธรรมดา ไม่ทราบธรรมเนียมของทางนี้ ถ้าเกิดทำอะไรไม่ถูกต้อง ผมต้องขออภัยแทนพวกเขาด้วย"
แม้แต่เจ้าสำนักยังไม่กล้ารับคำนี้ไว้ "จางซือฝุกล่าวหนักไปแล้ว ข้าทราบเรื่องที่เกิดขึ้น ศิลาฟ้านี้เป็นบรรพบุรุษของสำนักตกทอดลงมา สำหรับพวกข้าแล้วมีความสำคัญยิ่ง แต่ท่านกล่าวได้ถูกต้อง ไม่ทราบไม่มีความผิด ความจริงก็ไม่นับเป็นเรื่องใหญ่ประการใด พวกเรายังกล้าไม่ให้เกียรติจางซือฝุหรือ?"
จางเย่ "อย่างนั้นผมต้องขอบคุณแทนเพื่อนของผมแล้ว"
หน้าตาเจี่ยงฮั่นเวย พวกเขาไม่สนใจได้
แต่เมื่อเป็นจางเย่ พวกเขาไม่สนใจไม่ได้จริงๆ!
ในยุทธภพ ตำแหน่งของเจี่ยงฮั่นเวยนับว่าไม่อาจเทียบจางเย่ได้แม้แต่น้อย ให้เปรียบศิษย์เก่าจากสำนักหัวซานคนหนึ่ง กับปรมาจารย์ของยุทธภพที่มีวรยุทธ์สูงส่ง? อีกทั้งเรื่องที่เป็นศิษย์เก่านั้นกลับยังมีปัญหา เรื่องที่เกิดขึ้นกับหัวซานตอนนั้น ทำให้คนของยุทธภพบางส่วนมองเจี่ยงฮั่นเวยไม่ดีนัก
แต่จางเย่นั้นไม่เหมือนกัน ข้อแรกคือวรยุทธ์ของเขา ดุดันจนสามารถประลองกับปรมาจารย์ท่านอื่นได้ ลงมาชนชั้นปรมาจารย์แล้ว ทั่วทั้งยุทธภพนับจางเย่เป็นอันดับแรก วรยุทธ์สูงส่ง สำหรับคนในยุคนี้ ต่อให้นับรวมเหล่าเจ้าสำนักมวยรุ่นปัจจุบัน คนทั้งหลายสิบก็ยังไม่นับเป็นคู่มือของจางเย่ สอง จางเย่เป็นผู้สืบทอดของมวยไทเก๊กที่สาบสูญไปกว่าร้อยปี สถานะในยุทธภพนับว่าสูงส่งอย่างยิ่ง ความสำคัญยิ่งนับว่าไม่เหมือนเดิม สาม ก่อนนี้ไม่นาน จางเย่บุกถล่มสำนักค่ายพรรคใหญ่ไปสิบกว่าสำนัก ทลายประตูสำนัก เข่นฆ่าไปทั่วสี่ทิศทาง เหล่าสำนักใหญ่ที่มีชื่อเสียงในยุทธภพล้วนถูกเขาทุบทำลาย แม้แต่เส้าหลินกับหัวซานยังลงมือโดยไม่ไว้หน้า ชื่อเสียงฉาวโฉ่เช่นนี้ ในยุทธภพนอกจากเขาแล้วไม่มีใครอีก กระทั่งบัดนี้ ตำนานของเขาก็ยังโด่งดังอยู่ในยุทธภพ! ทว่าแม้ชื่อจะฉาวโฉ่ มีคนออกมาประณามเขาจำนวนมาก ขอแค่ไม่มีหนี้แค้นบุญคุณเลือดกับจางเย่ คนเหล่านี้ล้วนยินยอมหลีกลี้จางเย่ให้ไกลที่สุดเท่าที่จะทำได้
หลังจากนั้น
เจ้าสำนักมวยสกุลเหลียนปรายตามองเหล่าศิษย์ ตำหนิพวกเขา "จางซือฝุเป็นแขกจากแดนไกล พวกเจ้ากลับคว้าไม้คว้าพลอง รับแขกกันเช่นนี้?"
คนของสำนักพอฟังก็รีบวางอาวุธในมือลง
"อาจารย์ ขออภัยขอรับ"
"เอ่อ"
"ขออภัยจางซือฝุ"
เมื่ออีกฝ่ายมีมารยาท จางเย่ย่อมต้องมีมารยาทตอบ
จางเย่ "เป็นพวกเราต้องขออภัยจึงจะถูกต้อง"
ทีมงานคนหนึ่งดูจะคุ้นชินกับสถานการณ์ จึงเข้ามาเสริม "อาจารย์เหลียน ต้องขออภัยจริงๆ ครับ พวกเราไม่ทราบว่าศิลาฟ้ามีความสำคัญขนาดนี้ ต่อไปจะระมัดระวังให้มากขึ้น ท่านลองดูว่าทางโรงฝึกขาดเหลืออะไร ไม่อย่างนั้นทางเรายินดีสนับสนุนช่วยพวกท่านซ่อมบำรุงโรงฝึกแห่งนี้ดีไหมครับ? พวกเราเห็นว่าหลายห้องเริ่มมีการชำรุดแล้ว"
เจ้าสำนักมวยสกุลเหลียนโบกมือ "ไม่ต้องแล้ว คนของพวกคุณขอโทษ เรื่องนี้ก็ช่างเถอะ ไม่ต้องพูดถึงอีก อีกอย่าง จางซือฝุมาด้วยตนเองเช่นนี้ พวกเรายังจะให้พวกคุณชดใช้เงินอีกได้ยังไง?" จากนั้นเขาหันกลับไปทางศิษย์ทั้งหลาย "ยังจะยืนมองอะไร? คืนอุปกรณ์ให้พวกเขาไป!"
"ขอรับ!"
"ขอรับท่านอาจารย์!"
อาจารย์เหลียนผายมือเชื้อเชิญ กล่าวกับจางเย่ "จางซือฝุ เชิญดื่มชาด้านใน เชิญ"
จางเย่เองก็ผายมือ "เชิญ"
ทั้งสองเข้าไปห้องด้านในสุด
ทิ้งไว้แต่กลุ่มคนที่จ้องจนตาค้าง พวกเขายังรับความจริงข้อนี้ไม่ได้!
จางซือฝุ?
จางเย่ไปเป็นซือฝุตั้งแต่เมื่อไหร่?
แม่งเชี่ยไรเนี่ย?
อีกอย่าง...คนของสำนักมวยสกุลเหลียน ทำไมถึงให้เกียรติจางเย่ขนาดนี้?


[Go To Next Chapter]( ./87.md)