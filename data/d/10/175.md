##บทที่ 1075 : มีคนทำหน้ากากหล่น!
ราชาประหลาดลงจากเวที กลับมายังที่นั่งแถวหน้า
"ยินดีด้วย"
"ติดหนึ่งในสามแน่นอนแล้ว"
"มีโอกาสชิงอันดับหนึ่งนะ"
"ฮ่าๆ ใกล้อันดับหนึ่งมาก"
เจี่ยงฮั่นเวยและพวกที่นั่งข้างๆ ร่วมแสดงความยินดีกับเขา
ราชาประหลาดมองคะแนนของตนเอง เมื่อเห็นว่าสามารถแซงวันเวลาขึ้นเป็นอันดับหนึ่งได้ชั่วคราวก็ยินดีมาก ในฐานะนักร้องผู้ถือเป็นกึ่งหน้าใหม่ของวงการเพลง เขาพึงพอใจกับผลลัพธ์ในรอบสุดท้ายนี้จริงๆ ไม้ใกล้ฝั่งร้องเพลงจบไปแล้ว เป็นไปไม่ได้ที่เธอจะไล่ตามเขาทัน ส่วนโจ๊กเกอร์แม้จะยังไม่ได้ขึ้นแสดง แต่คะแนนก็ตามหลังเกินไปจนพูดได้ว่าไม่สามารถติดหนึ่งในสามอันดับแรกแน่นอน ซึ่งนี่ก็แปลว่าเขาครองอันดับสามได้อย่างมั่นคงแล้ว!
หรืออาจจะถึงอันดับสอง?
ขณะนี้คะแนนโหวตบนจอทิ้งกันเป็นสามช่วง
อันดับหนึ่งกับอันดับสองทิ้งห่างกันไม่มากนัก
อันดับสามอันดับสี่เองก็แทบเสมอกัน
มีเพียงอันดับสุดท้ายของโจ๊กเกอร์ที่ถูกทิ้งไว้แถวล่างสุด
"ต่อไปก็ดอกไม้ต้องฝนแล้ว!"
"มาดูกันว่าเหล่าฟ่านจะร้องเป็นยังไง"
"เพลงนี้ของเหล่าฟ่านสำคัญมากจริงๆ"
"สรุปแล้วใครจะได้เป็นราชาหน้ากากกัน"
"วันเวลาก็มีโอกาสสูงนะ คะแนนโหวตของเขาสูงมากเลย!"
คนค่อยๆ พูดถึงโจ๊กเกอร์น้อยลงเรื่อยๆ แม้ว่ามีคนที่สนับสนุนเขาออกมาต่อว่าและประท้วงแทนโจ๊กเกอร์ แต่ว่านี่คือการแข่งขัน ต่อหน้าผลคะแนนที่ปรากฏอย่างเปิดเผยเช่นนี้ พวกเขาไม่สามารถทำอะไรได้ ได้แต่ชมการแข่งขันนี้ต่อไป และหันไปสนใจการแข่งขันระหว่างดอกไม้ต้องฝน ราชาประหลาดและวันเวลา
ฟ่านเหวินลี่ขึ้นเวที
เฉินกวงมองเธอจากแถวที่นั่งด้านหน้าด้วยรอยยิ้ม
หลายคนก็มองเธอด้วยความคาดหวัง
และเป็นไปดังคาด ฟ่านเหวินลี่ไม่ได้ทำให้ความคาดหวังของทุกคนต้องเสียเปล่า
"เหนีอศีรษะเป็นแสงไฟพราวพร่าง"
"ตรงข้างหูมีคนร่ำร้อง"
"ฉันยืนอยู่กลางเวที ได้แต่ตรงยืนกลางเวที ใช้รอยยิ้มนุ่มนวลดุจธารน้ำร้องอย่างแผ่วเบา"
"ฟ้าสีครามนัก"
"ไม่ทราบเมฆขาวเท่าใด"
"ผู้คนนั้นที่แสนดี"
"น้ำใจใสบริสุทธิ์"
"โลกช่างสวยงามถึงเพียงนี้"
ทันใดนั้น ฟ่านเหวินลี่ก็เปล่งเสียงสูง!
"แต่ฉันไม่อยากร้อง!"
"วันนี้ฉันไม่คิดร้อง!"
"ฉันเพียงคิดหวังให้ความเหน็บหนาวเดียวดายโอบกอดฉัน!"
"ฉันไม่อยากร้องเพลง!"
"ฉันเพียงไม่คิดอยากร้องเพลง!"
"บทเพลงที่เน่าสลาย ช่างผุพังเสียจริง!"
การร้องเพลงคู่ก่อนหน้านี้จำกัดความสามารถของฟ่านเหวินลี่เอาไว้ แต่เมื่อเธอฉายเดี่ยว ก็ไม่มีสิ่งใดจำกัดได้อีกต่อไป เธอปลดปล่อยอารมณ์ความรู้สึกทั้งหมดลงในบทเพลงที่ชื่อว่า ‘ฉันไม่อยากร้องเพลง’ เป็นเพลงอัลเทอร์เนทีฟร็อกที่เฉินกวงแต่งไว้ตั้งแต่ยุคแรกๆ ครั้งเมื่อสมัยที่เขายังลุ่มๆ ดอนๆ อยู่ในวงการ เพลงนี้จึงมีความหมายกับเฉินกวงและฟ่านเหวินลี่อย่างยิ่ง
จางเสียลุกขึ้นปรบมือ!
เสี่ยวตง หลี่เสี่ยวเสียน เอมี่ ทั้งสามต่างก็ลุกขึ้นปรบมือ!
คะแนนโหวตของดอกไม้ต้องฝนพุ่งขึ้นทันที!
สามล้านสอง!
สามล้านห้า!
สามล้านหก!
แซงหน้าราชาประหลาดและวันเวลาขึ้นสู่อันดับหนึ่ง!
อันดับถูกเปลี่ยนในพริบตา!
ดอกไม้ต้องฝนกลายมาเป็นอันดับหนึ่ง!
วันเวลาอันดับสอง!
อันดับสามคือราชาประหลาด!
"ดอกไม้ต้องฝน!"
"ดอกไม้ต้องฝน!"
"ไพเราะมาก!"
"ดอกไม้ต้องฝนสู้ๆ!"
เหล่าผู้ชมล้วนตะโกนร้องเรียกชื่อเธอ!
หลี่เสี่ยวเสียน (ไม้ใกล้ฝั่ง) ดีใจมาก “เจ๊ฟ่านต้องได้เป็นแชมป์แน่!” เธอกับโจ๊กเกอร์นั้นพูดได้ว่าไม่อาจเข้าชิงได้แล้ว แต่เธอหวังว่าอย่างน้อยฟ่านเหวินลี่จะได้เป็นแชมเปี้ยนของการแข่งขันนี้ ไม่ใช่เพราะพวกเธอเป็นผู้หญิงด้วยกัน หรือเพราะพวกเธอสนิทกัน แต่เป็นเพราะหลี่เสี่ยวเสียนรู้สึกว่าฟ่านเหวินลี่นั้นร้องเพลงได้ดีกว่าวันเวลาและราชาประหลาดหลายขุม!
เหยาเจี้ยนไฉพูดแซว "ยินดีด้วย"
เฉินกวงยิ้ม "เหล่าจ้าวยังไม่ได้ร้องเลย"
ในฐานะคู่หูและเพื่อนเก่าของวันเวลามาหลายปี เจี่ยงฮั่นเวยยิ้มเล็กน้อย "เพลงสุดท้ายของเหล่าจ้าวน่ะเป็นไม้ตายเลยล่ะ พวกนายคอยดูเถอะ"
จางเสียนึกสงสัย "หือ?"
ต่งซานซานประกาศ "ขอเชิญนักร้องท่านต่อไปค่ะ - หน้ากากวันเวลา!"
วันเวลาขึ้นเวที
มีเสียงดนตรีดังขึ้นเบาๆ
แต่ทว่าที่ดังขึ้นกลับไม่ใช่เสียงร้อง แต่เป็นเสียงพูดของวันเวลา "วันนี้ ผมกับภรรยาแต่งงานกันครบร้อยวัน ผมอยากจะขอบคุณเธอ ที่อยู่เคียงคู่ในเวลาที่ผมยากลำบาก คอยให้กำลังใจผม ในวันนี้ผมจึงแต่งเพลงให้เธอ เพื่อมอบให้กับเธอครับ"
หูเฟยหน้าเครียดทันที!
เหล่าทีมงานเองก็มองหน้ากัน!
ระหว่างการซักซ้อม วันเวลาไม่ได้เตรียมจะพูดอะไรเลย แล้วทำไมตอนนี้เขาถึงไม่ร้องเพลงล่ะ คิดจะใช้การพูดบรรยายความรู้สึกมาสร้างบรรยากาศงั้นหรือ? แม้โดยปกติการพูดระหว่างร้องเพลงก็ไม่ได้ถือเป็นข้อห้ามอะไร แต่ทีมรายการรู้สึกอย่างชัดเจนว่าสิ่งที่วันเวลาพูดมีบางอย่างผิดปกติ เขาพยายามเล่นกับอารมณ์ของผู้ชมเพื่อดึงคะแนนให้ตัวเอง ถ้าวันเวลาแจ้งแต่แรกว่าจะพูดอะไรแบบนี้ หูเฟยในฐานะผู้กำกับใหญ่ต้องไม่ยินยอมอย่างแน่นอน แต่ใครจะคิดว่าเขากลับลอบตัดสินใจเอาเองโดยไม่บอกกล่าว!
วันเวลาอ้าปากร้องเอื้อน
"ภรรยาที่รัก"
"โปรดโอบกอดผมไว้ให้แน่น"
"ไม่มีคุณ ผมไม่อาจเดินต่อไป"
"ไม่มีคุณ ผมไม่อาจมีชีวิตอยู่"
หวังจุยซูที่อยู่หน้าเวทีเป็นนักแต่งเพลงอาชีพ เขียนเพลงมามาก พอฟังเพลงนี้ ฟังทำนองนี้ เขาก็รู้แล้วว่าวันเวลาไม่ใช่คนที่แต่งเพลงเก่ง นับเป็นระดับสามัญเท่านั้น มีแต่ทำนองที่ยังพอไหว
จางเสียหันมองเจี่ยงฮั่นเวย
เสี่ยวตงนั้นสนิทกับเจี่ยงฮั่นเวยที่สุด แต่คราวนี้ยังต้องฝืนยิ้ม
นี่หรือสิ่งที่คุณว่าเป็นไพ่ตาย?
เพลงนี้น่ะ...
เฮ้อ ช่างเถอะ
เจี่ยงฮั่นเวยเป็นคนนอกวงการ ไม่ใช่คนคลุกคลีกับดนตรี ดังนั้นเหล่านักร้องและนักดนตรีมืออาชีพที่นั่งรอบๆ เขาจึงไม่ได้พูดอะไร
แต่ทว่าที่ทำให้ทุกคนคาดไม่ถึงคือเหล่าผู้ชมกลับชอบเพลงนี้!
ทั้งหมดเป็นเพราะคำพูดเปิดสั้นๆ ตอนต้นการแสดง เป็นเพราะวันเวลาบอกว่ามอบเพลงนี้ให้กับภรรยา!
"เป็นสุภาพบุรุษจัง!"
"ฉันประทับใจวันเวลามากเลย!"
"เขาเองก็ลำบากไม่น้อยเลยนะ"
"นั่นสิ แต่ก่อนมีแต่ข่าวแง่ลบทั้งนั้น เฮ้อ แต่ช่างมันเถอะ เพราะเพลงนี้ วันนี้ฉันจะโหวตให้เขา ไม่อย่างนั้นก็พูดอะไรไม่ออกแล้ว"
"วันเวลานี่อ่อนไหวน่าดูเหมือนกันนะ"
"ตอนหย่ากันครั้งก่อน ภรรยาของเหล่าจ้าวโพสต์เวยป๋อว่าเหล่าจ้าวทำร้ายร่างกายเธอ แต่ฉันว่าน่าจะเป็นแค่ข่าวปลอมมากกว่า เหล่าจ้าวน่ะนิสัยดีอ่อนโยนจะตาย"
"เพลงนี้น่าประทับใจมากจริงๆ"
"แฟนใหม่ของเขาคือใครน่ะ?"
"อยากรู้จริงๆ นะ! รีบๆ โหวตให้เขาเร็ว อาจารย์เจี่ยงฮั่นเวยบอกแล้วนี่ว่าขอแค่วันเวลาได้ตำแหน่งราชาหน้ากากเขาจะเผยความลับน่ะ!"
"ใช่ๆๆ!"
คะแนนโหวตเปลี่ยนแปลงไม่หยุด
พวกเฉินกวงมองจนตะลึงไปแล้ว!
เพราะยังไม่ทันแสดงจบ คะแนนโหวตของวันเวลาก็ไล่ตามดอกไม้ต้องฝนทันแล้ว!
ตอนที่เพลงจบลง เขาก็ได้คะแนนไปถึงสี่ล้านคะแนนแล้ว ตัวเลขนี้ทำให้นักร้องและเหล่าแขกรับเชิญตาค้าง แม้แต่เหยาเจี้ยนไฉยังต้องยอมรับนับถือจ้าวฉี่เฉวียน เพราะแม้ว่าเพลงจะไม่ได้ดีเด่อะไร แต่หมอนี่ขอคะแนนเก่งจริงๆ รู้จักใช้ลูกเล่นออกมาไม้แล้วไม้เล่า ตั้งแต่เพลงแรก เขาก็ควบคุมอารมณ์ของผู้ชมไว้ได้อยู่หมัดแล้ว นี่เป็นแผนที่ถูกวางไว้ตั้งแต่ต้น และเห็นได้ชัดว่าการเล่นกับอารมณ์ของวันเวลานั้นได้ผลดีกว่าลูกเล่นเรื่องการกุศลของราชาประหลาด ยิ่งไปกว่านั้นทุกคนก็ยังไม่รู้ว่าภรรยาเขาคือใคร ความอยากรู้อยากเห็นจึงยิ่งกระตุ้นทุกคนขึ้นไปอีก!
บทเพลงจบแล้ว
วันเวลาลงจากเวที
เจี่ยงฮั่นเวยลุกขึ้นกอดเขา "ฮ่าๆ ร้องได้ดีนะ!"
วันเวลาตอบ "ขอบคุณ" จากนั้นเดินไปที่ข้างฟ่านเหวินลี่
ฟ่านเหวินลี่ยิ้มพลางโอบเขาครั้งหนึ่ง
หลี่เสี่ยวเสียนลุกขึ้น "ยินดีด้วยนะคะ"
"ขอบคุณมาก" วันเวลาเดินไปถึงข้างตัวกุหลาบป่า
การโอบกอดบนเวทีเช่นนี้ถือเป็นเรื่องธรรมดา นับเป็นการให้กำลังใจและแสดงความยินดีอย่างหนึ่ง
วันเวลาก้มตัวลงน้อยๆ แล้วผายมือออก
แต่ทุกคนกลับต้องตกตะลึงเมื่อกุหลาบป่ากลับไม่แม้แต่จะลุกขึ้น เธอเพียงยกมือขึ้นจับ "ข้ามฉันไปเถอะ คุณร้องได้ไม่เลว รีบนั่งลงเถอะ"
วันเวลาตกตะลึงเล็กน้อย
เชี่ย! ไม่ไว้หน้ากันไปหน่อยไหม?
ภาพถ่ายทอดสดตัดให้เห็นว่าวันเวลาโอบกอดกับแขกรับเชิญและผู้เข้าแข่งขันคนอื่นๆ แต่ใครจะทราบว่าจะเกิดฉากเช่นนี้ขึ้น ฉากเหตุการณ์นั้นทำให้ตากล้องเหงื่อตกทันที เขารีบเบนกล้องหนี แต่ภาพนี้ก็ฉายออกไปแล้ว ไม่ว่าจะเป็นผู้ชมในห้องส่งหรือผู้ชมทางบ้านต่างก็ต้องตะลึงงัน
"พรืด"
"ผู้หญิงคนนั้นใครน่ะ?"
"จะหักหน้ากันเกินไปแล้ว!"
"ไม่คิดจะไว้หน้าแชมป์เลยเหรอ?"
"ใครแชมป์? การแข่งยังไม่จบสักหน่อย"
"ผลมันก็เห็นๆ อยู่แล้วน่า โอเคไหม?"
"อืม คนที่จะได้เป็นราชาหน้ากากน่ะสรุปแน่นอนแล้ว ต้องเป็นจ้าวฉี่เฉวียนแน่นอน!"
"ถึงโจ๊กเกอร์ขึ้นเวทีหรือไม่ก็ไม่มีความหมายแล้ว"
"ฮ่าๆ กุหลาบป่านี่น่าสนใจนะ ฉันล่ะสงสัยจริงๆ ว่าเธอเป็นใคร แต่ท่าทางในเน็ตจะพูดถูกว่าเธอกับโจ๊กเกอร์เป็นเด็กใหม่ที่ไม่รู้กฎรู้ธรรมเนียมอะไรแน่ๆ!"
"กุหลาบป่าล่วงเกินวันเวลาเข้าแล้ว!"
ขณะเดียวกัน เหล่าแฟนๆ ของวันเวลาต่างรุมก่นด่า
"เชี่ย"
"ผู้หญิงคนนี้เป็นใครน่ะ!"
"ไม่ไว้หน้ากันเลย!"
"ยัยเด็กใหม่ กล้าทำแบบนี้ได้ไง!"
วันเวลาเองก็รู้สึกเสียหน้าอยู่บ้าง ในใจของเขานึกขุ่นเคือง แต่บนสีหน้ากลับยิ้มแย้มไม่ใส่ใจ หลังคุยกับเจี่ยงฮั่นเวยไม่กี่คำจบก็นั่งลง
อีกด้าน เสี่ยวตง เอมี่และคนอื่นๆ ต่างมองกุหลาบป่าด้วยความประหลาดใจ
จางเสียกับฟ่านเหวินลี่ก็ลอบมองเธอ
ต่งซานซานประกาศ "ขอเชิญนักร้องท่านสุดท้าย - หน้ากากโจ๊กเกอร์!"
เสียงปรบมือดังขึ้น
ความจริงนี่เป็นเพียงเสียงปรบมือตามมารยาทเท่านั้น ผลคะแนนทิ้งห่างกันเกินไป คนเดียวที่ไล่ตามวันเวลาทันในตอนนี้คือดอกไม้ต้องฝน แต่ดูแล้วก็ยังยากเพราะห่างกันกว่าสามแสนคะแนน ขณะที่โจ๊กเกอร์ซึ่งอยู่อันดับสุดท้าย คะแนนก่อนนี้เพิ่งจะแค่ล้านกว่าๆ ถูกวันเวลาทิ้งห่างไปเกือบสามล้าน!
จะไล่ตามได้ยังไง?
ถึงตีให้ตายก็ตามไม่ทัน!
ดังนั้นตำแหน่งแชมป์ จึงแทบไม่ต่างกับกลายเป็นของวันเวลาแน่นอนแล้ว เพลงสุดท้ายของโจ๊กเกอร์นั้นราวกับปราศจากความหมาย จะร้องหรือไม่ก็ไม่ต่างกัน!
เหล่าผู้ชมต่างแสดงความเห็น
"อันดับของโจ๊กเกอร์น่าจะสูงกว่านี้สิ"
"นั่นสิ ความสามารถเขาน่ะไม่มีปัญหาแน่นอน"
"เฮ้อ ก็ใครใช้ให้เขาทำวางมาดไม่ยอมถอดหน้ากากกันล่ะ?"
"ไม่ใช่ว่าเขาไม่ยอมถอดหรอก ต้องเป็นเพราะตัวจริงของเขากับกุหลาบป่าที่เขาเชิญมาไม่ใช่คนดังแน่ๆ ถ้าเกิดเปิดหน้าออกมา ผลอาจกลายเป็นตรงกันข้ามก็ได้ ดังนั้นเก็บไว้เป็นความลับคงดีกว่า"
"จริงสินะ! งั้นวันเวลาก็ต้องชนะแน่ เดิมทีชื่อเสียงเขาก็ไม่น้อย แถมยังเชิญเจี่ยงฮั่นเวยที่เป็นดาราระดับเอมาด้วยอีก!"
"วงการบันเทิงยังไงก็ต้องอาศัยความนิยมนั่นล่ะนะ"
"โจ๊กเกอร์แพ้ก็ไม่แปลกหรอก"
"เด็กใหม่น่ะ ค่อยๆ ไต่อันดับเถอะ"
โจ๊กเกอร์ขึ้นมาบนเวทีแล้ว
แต่ขณะนั้นเองก็เกิดอุบัติเหตุขึ้น!
เส้นผมของกุหลาบป่าเหมือนจะพันกันยุ่งเหยิงอยู่บ้าง เธอเลยใช้มือสางผมรวบไปด้านหลัง แต่ไม่ทราบเป็นความผิดพลาดหรือจงใจ มือของเธอจึงไปโดนหน้ากากที่ปิดบังใบหน้าจนร่วงหล่นลงพื้น ส่งเสียงดังกึก!
หน้ากากหลุดออกแล้ว!
ใบหน้าที่อ่อนโยนงดงามปรากฏแก่สายตาของทุกคน!
เจี่ยงฮั่นเวยพอได้ยินเสียงของตกก็ก้มลงมอง แล้วโน้มศีรษะลงหยิบหน้ากากของกุหลาบป่าคืนให้เธอ แต่ทว่าเมื่อเงยหน้าขึ้น เขาก็ต้องตื่นตระหนก!
จางเสียตะลึง!
หลี่เสี่ยวเสียนช็อก!
เฉินกวงหน้าตื่น!
หูเฟยงุนงง!
ทีมรายการอึ้ง!
ผู้ชมทั้งห้องส่งยิ่งตื่นตะลึงจนแทบพลัดตกจากเก้าอี้!
 


[Go To Next Chapter]( ./176.md)