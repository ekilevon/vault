##บทที่ 1086 : เริ่มเปิดคอนเสิร์ต!

วันศุกร์
ในช่วงบ่าย
ที่สนามกีฬานครหลวงคลาคล่ำไปด้วยผู้คนจำนวนมหาศาล
“แฟนคลับฟ่านเหวินลี่อยู่ไหน”
“แฟนคลับจ้าวฉี่เฉวียนมารวมตัวกันตรงป้ายนี่!”
“ทางนี้!”
“ตรงนี้ไง!”
“ตามฉันมา!”
“แฟนคลับจางเย่ล่ะ?”
“มาแล้ว!”
“อยู่นี่!”
“เร็ว จะแจกของแล้ว!”
“รับแท่งไฟไปคนละอันเลย! ฟรีจ้า!”
“ไม่ต้องไปซื้อกับคนที่ตะโกนขายข้างนอกนั่นนะ มันแพง!”
ยังทันไม่เริ่มเวลาเข้าสู่ลานชมคอนเสิร์ต ภาพด้านนอกสนามกีฬากลับน่าตื่นตาสุดขีด พื้นที่บริเวณถนนและที่จอดรอบสนามกีฬามีรถจอดอยู่เต็มหมดจนไม่เหลือที่ว่างไปนานแล้ว ถนนทุกสายมีเพียงสายตะวันตกซึ่งมุ่งหน้าออกนอกเมืองเส้นเดียวที่ยังสัญจรได้คล่อง ส่วนถนนอีกสามสาย เหนือ ใต้ ตะวันออกล้วนติดแหง็ก ที่ประตูทางเข้า ดูเหมือนจะมีแผงลอยรายย่อยทั่วเมืองหลวงมากระจุกอยู่ บ้างขายภาพโปสเตอร์ศิลปิน บ้างขายแท่งไฟเรืองแสง บ้างก็นำตั๋วมาเร่ขายต่อ มีกระทั่งมาขายลายเซ็นของจางเย่ ฟ่านเหวินลี่ หลี่เสี่ยวเสียน จ้าวฉี่เฉวียน รวมถึงคนอื่นๆ ด้วย ก็ไม่ทราบว่าเป็นของจริงหรือปลอม อีกทั้งรถของสื่อมวลชนเองก็จอดเรียงกันแน่นขนัด!
อึกทึกจอแจ!
ทั่วบริเวณเต็มไปด้วยความวุ่นวาย!
……
บนเวยป๋อ
ชาวเน็ตเองก็เอะอะวุ่นวาย
“ใครมีตั๋วอยู่บ้าง?”
“จะเริ่มแล้วล่ะ! รออยู่เนี่ย!”
“ฮ่าๆ ฉันอยู่ที่งานแล้ว กำลังรอเข้าลานคอนเสิร์ตล่ะ”
“คอมเมนต์บน มาอวดงี้ระวังโดนตีตาย!”
 “อยากไปฟังพวกเขาร้องเพลงสดๆ จังเลย! โดยเฉพาะเพลงของจางเย่ ทำไมฉันถึงชอบเขาขนาดนี้นะ! ไม่รู้ว่าวันนี้เขาจะร้องเพลงอะไรบ้าง!”
“เสี่ยวเสียนของฉันก็ไม่เลวนะจะบอกให้!”
“ฉันรู้อยู่ว่าจางเย่แต่งเพลงเก่ง เรื่องนี้ใครๆ ก็รู้ แต่ที่ไอ้หมอนี่ดันร้องเพลงได้ดีขนาดนี้ จนถึงตอนนี้ฉันเองก็ยังไม่อยากเชื่อเลยว่าเป็นเรื่องจริง!”
“คนอย่างเขา เดิมทีก็ใช้เหตุผลทั่วไปมาตัดสินไม่ได้อยู่แล้ว”
“เขาน่ะเกิดมาก็เป็นศิลปิน!”
“นายผิดแล้ว จางเย่ไม่ใช่อย่างนั้นหรอก”
“จริง เขาไม่ได้เกิดมาพร้อมที่จะเป็นศิลปินทันทีหรอก มันเป็นเพราะเขาทุ่มเทพยายามมาทั้งนั้นต่างหาก บนเส้นทางสายนี้อาจารย์จางเย่ต้องลำบากมากมายขนาดไหน คนอื่นไม่รู้เลย! ฉันได้แต่สงสัยว่าเขาฟันฝ่ามันมาได้ยังไง! ได้ข่าวว่าครั้งนี้สมาคมสื่อฯ ก็ไม่ได้ว่าอะไร อนุมัติให้จางเย่เข้าร่วมแสดงคอนเสิร์ตครั้งนี้แล้ว ก็หมายความว่า จางเย่ถูกปลดแบนแล้วงั้นสิ? ดีใจแทนเขาจริงๆ!”
“นั่นสิ!”
“ในที่สุดก็ยกเลิกคำสั่งแบนแล้ว!”
……
ภายในสนามกีฬา
เหล่านักร้องต่างมาถึงนานแล้ว
คนที่มาในวันนี้ไม่ได้มีเพียงนักร้องที่เคยร่วมแข่งเดอะแมสก์ซิงเกอร์อย่างพวกจางเย่ ฟ่านเหวินลี่เท่านั้น ยังมีเฉินกวง จางเสีย เอมี่ พวกคนที่เคยเป็นแขกรับเชิญ หรือพวกคึ่นช่ายที่เคยมาช่วยเป็นคู่หูให้นักร้องในรายการเดอะแมสก์ซิงเกอร์ ก็ต่างมาเตรียมตัวอยู่ที่ด้านหลังเวทีแล้ว ดูเหมือนว่าพวกเขาเองก็จะขึ้นเวทีแสดงเช่นกัน
ผู้กำกับใหญ่หูเฟยกล่าว “คอนเสิร์ตในครั้งนี้มีการจัดเตรียมมานานแล้ว แทบจะเรียกว่าตั้งแต่ตอนที่รายการเพิ่งฉายได้ตอนเดียว เราก็จองสนามกีฬาแห่งนี้ไว้เรียบร้อย ขณะนี้ สายตาของคนทั้งประเทศต่างจับจ้องมาที่พวกเรา นี่เป็นคอนเสิร์ตครั้งแรกในวงการที่จัดโดยรายการวาไรตี้ ฉันหวังว่างานครั้งนี้จะออกมาดี สมบูรณ์แบบ เรื่องนี้ต้องพึ่งทุกท่านแล้ว” เว้นช่วงไปเล็กน้อย ก่อนจะเตือน “จริงสิ วันนี้ยังมีเรื่องที่ต้องระวังอยู่ พยากรณ์อากาศเมื่อวานไม่ได้บอกอะไร แต่เมื่อเช้ารายงานว่าวันนี้ฝนอาจจะตก ทุกคนโปรดระวังด้วย”
ตอนนี้เอง โหวเกอก็เข้ามาหาเขา “ผู้กำกับหู เชิญที่เวทีหน่อยครับ”
หูเฟยพยักหน้า จากนั้นก็กล่าวกับทีมงานคนอื่นๆ “ผมจะไปดูหน้างาน ถ้าทางนี้มีเรื่องด่วนอะไร ก็ให้ถามผู้กำกับจางได้เลยนะ เขามีอำนาจตัดสินใจเต็มที่”
เสียวหลวี่ “ค่ะ!”
หานฉี “รับทราบ!”
แต่จางเย่กลับไม่ได้สนใจนัก เขากำลังก้มหน้าส่งข้อความ
จางเย่ : ถึงหรือยัง?
อู๋เจ๋อชิง : เพิ่งถึง รถติดไปหน่อยค่ะ
จางเย่ : เริ่มเข้าแถวแล้วใช่ไหม?
อู๋เจ๋อชิง : ค่ะ กำลังจะไปที่จุดตรวจ
จางเย่ : ผมจะให้คนไปรับ
อู๋เจ๋อชิง : ไม่ต้อง อย่าให้หลายคนต้องตกใจเลย พวกทีมงานคุณส่วนใหญ่รู้จักฉัน ขอฉันอยู่เงียบๆ ดีกว่าค่ะ อย่างไรก็มาแบบส่วนตัวอยู่แล้ว
จางเย่ : งั้น ก็ได้
เฉินกวงเดินเข้ามา “ผู้กำกับจาง คุยกับใครอยู่น่ะ”
จางเย่เงยหน้าขึ้นมาแล้วยิ้มให้ “ว่าไงครับ?”
ฟ่านเหวินลี่ชำเลืองสามีตนเอง “ไปห่างๆ เลย ไม่ต้องมาสอดแนมพวกเรา”
เฉินกวงส่งเสียงขึ้นจมูก “ให้มันน้อยๆ หน่อยน่าเหวินลี่”
หลี่เสียวเสียนขำคิก “วันนี้พวกเราอยู่กันคนละฝ่ายนะคะ”
เอมี่ถลึงตา “อาจารย์เฉิน วันนี้เรามาร้องให้ดีกันเถอะ ต้องข่มพวกเขาให้รู้ซะบ้าง!”
เฉินกวงคำราม “ได้!”
จางเสียหัวเราะพลางส่ายหน้า “พวกเธอนี่นะ”
บทเพลงเปิดเวทีในวันนี้เป็นการปะทะกันครั้งใหญ่ชนิดตาต่อตาระหว่างบรรดาหน้ากากนักร้องและแขกรับเชิญ ทั้งสองฝ่ายแบ่งพรรคพวกมาประชันกันเต็มที่ หลายคนต่างตั้งตารอชมฉากนี้ ดูสิ ยังไม่ทันออกเวที เครื่องก็เริ่มร้อนกันแล้ว
ครึ่งชั่วโมงต่อมา
ผู้ชมทยอยเข้าสู่สนาม
เพียงพริบตา ที่นั่งนับหมื่นก็ถูกจับจองจนไร้ที่ว่าง!
บางคนตะโกนเรียกชื่อศิลปินที่ตนชื่นชอบ บางคนส่งเสียงพลางโบกแท่งไฟไปที่เวที และยังมีบางคนที่จับกลุ่มร้องเพลงที่เคยออกรายการเดอะแมสก์ซิงเกอร์อีกด้วย
“ไม้ใกล้ฝั่ง!”
“โจ๊กเกอร์!”
“วันเวลา!”
“ดอกไม้ต้องฝน!”
“ฉันก็คือฉัน คือดอกไม้ไฟหลากสีสันพราวพร่าง!”
“ทำไมยังไม่เริ่มอีกเนี่ย?”
“รอไม่ไหวแล้วนะ อ๊ากกก!”
ทั้งสนามวุ่นวาย!
อารมณ์ของผู้ชมต่างพลุ่งพล่านเป็นอย่างยิ่ง!
อู๋เจ๋อชิงเองเวลานี้ก็เข้ามาแล้ว มองหาที่นั่งด้านหน้าแถวที่สอง แล้วเดินตรงไปทางที่นั่งตามหมายเลขซึ่งปรากฏอยู่บนตั๋วเข้าชมของตน ขณะที่เดินไปพลางก็ยิ้มบางๆ อย่างนุ่มนวล “ขอโทษค่ะ ขอผ่านหน่อยนะคะ”
เพิ่งจะเดินไปได้ไม่กี่ก้าว ก็ถูกคนร้องทัก
เป็นคู่สามีภรรยาวัยกลางคนคู่หนึ่ง
“อ๊ะ! รองอธิการฯ อู๋?” 
“คุณรองอธิการบดีอู๋!”
สามีภรรยาคู่นั้นมองเธออย่างตกตะลึง
อู๋เจ๋อชิงหันมาแล้วกล่าวอย่างแปลกใจ “ทั้งสองท่านคือ?”
แม่ลุกขึ้นอย่างตื่นเต้น “ฉันเป็นแม่ของจางเย่ค่ะ!”
อู๋เจ๋อชิงร้องอ้อเบาๆ “คุณน้านี่เอง”
พ่อเอ่ยถาม “คุณมาได้อย่างไรครับ?”
อู๋เจ๋อชิงยิ้ม “อา วันนี้หยุด ก็เลยแวะมาดูหน่อยน่ะค่ะ”
“ไอ้หยา ก่อนนี้เย่น้อยของเราโชคดีมากที่ได้คุณดูแล ภายหลังก็ได้คุณช่วยเขาไว้ไม่น้อย พวกเรารู้สึกอยากขอบคุณมาตลอดเลยล่ะค่ะ เพียงแต่หาโอกาสไม่ได้เลย” แม่ว่า
อู๋เจ๋อชิงกล่าว “คุณน้า เกรงใจไปแล้วค่ะ”
แม่กุลีกุจอ “คุณนั่งตรงนี้สิคะ นั่งๆ เย่น้อยให้ตั๋วฉันมาไว้สามใบ ตอนแรกบอกว่าเหลือไว้ให้ลูกพี่ลูกน้องเขาใบหนึ่ง แต่ลูกพี่ลูกน้องเขาติดธุระมาไม่ได้ ที่นั่งเลยว่าง”
อู๋เจ๋อชิงคิดอยู่แวบหนึ่ง จากนั้นก็ยิ้มพลางหย่อนตัวลงนั่ง “ได้ค่ะ”
แม่ถามด้วยความกระตือรือร้นอย่างมาก “รองอธิการฯ อู๋ อ๊ะ ไม่สิ ต้องเรียกว่ารองผู้บังคับการอู๋แล้ว”
อู๋เจ๋อชิงรีบกล่าว “อย่าเลยค่ะคุณน้า เรียกฉันว่าเสี่ยวอู๋ก็พอแล้วค่ะ”
“ไม่เหมาะมั้ง”
“เหมาะสิคะ”
“ฮ่าๆ งั้นฉันเรียกจริงๆ แล้วนะ?”
“แน่นอนค่ะ”
อู๋เจ๋อชิงพูดคุยอย่างเป็นกันเองกับพ่อแม่ของจางเย่ คุยไปหัวเราะไป
เมื่อสบโอกาส อู๋เจ๋อชิงก็แอบส่งข้อความให้จางเย่ : ได้ที่นั่งแล้ว นั่งกับพ่อแม่ของคุณค่ะ
อีกฝ่ายตอบกลับมาอย่างรวดเร็ว : หา???
อู๋เจ๋อชิง : คิกๆ ก็อยากหาโอกาสพบหน้าพ่อแม่คุณอยู่ตลอดเหมือนกันค่ะ ไม่คิดเลยว่าวันนี้จะบังเอิญจนได้ เท่านี้นะคะ ฉันคุยกับคุณน้าคุณอาต่อล่ะ
จางเย่ : อ่า โอเค
เวลานี้ พิธีกรต่งซานซานก็ปรากฏตัวออกมา!
ผู้ชมในสนามเห็นเข้าก็พลันส่งเสียงปรบมือและกรีดร้องขึ้นอย่างตื่นเต้นทันที!
“มาแล้ว!”
“จะเริ่มแล้วว้อย!”
ได้ยินเสียงต่งซานซานกล่าวขึ้น “ยินดีต้อนรับเข้าสู่เวทีคอนเสิร์ต ‘เดอะแมสก์ซิงเกอร์’ สนับสนุนโดยสปอนเซอร์ใหญ่ใจดีโกโก้เลี่ยงกั่ว ดิฉันต่งซานซาน ทุกท่านสบายดีกันไหมเอ่ย?”
ผู้ชมพากันขานตอบอย่างร่าเริง!
หลังจากเปิดให้เดินแถวเข้าสู่ที่นั่งไปพักใหญ่ ในที่สุดก็เข้าสู่ช่วงพิธีกรแล้ว
ต่งซานซานยิ้ม “ที่ด้านหลังเวทีวันนี้อึกทึกมากเลยค่ะ คนทั้งสองกลุ่มจะตีกันอยู่แล้ว กลุ่มหนึ่งก็บอกว่าพวกเราร้องเพลงดี อีกกลุ่มก็บอกว่าพวกเขาก็ร้องดี เถียงกันหนักเลย ยังจะให้ดิฉันไปเป็นกรรมการอีกด้วย ฉันไม่กล้าตอบอะไร ใครจะร้องดีกว่าใครต้องให้ผู้ชมตัดสินกันแล้วค่ะ!”
จะตีกันแล้ว?
ฮ่าๆๆ!
ผู้ชมพากันขำ!
ต่งซานซานกล่าวต่อ “และต่อไปนี้ขอเชิญพบกับกลุ่มศิลปินที่จะมาขับขานบทเพลงเพื่อทุกท่านในเพลง ‘ความเชื่อ’ ค่ะ!” เธอส่งมอบเวทีต่อ
เสียงปรบมือดังสนั่นหวั่นไหว!
ดนตรีกระหึ่มขึ้นแล้ว!
ปวยเล้ง (เลี่ยวอี้ฉี) ถือไมโครโฟนเดินออกมาที่เวที “จะบินสู่ฟ้า ให้ตะวันอยู่เคียงข้าง โลกกำลังรอฉันไปเปลี่ยนแปลง!”
อีกฟาก จางเสียปรากฏกายขึ้นเปล่งเสียงโน้ตคีย์สูง “ฝันที่คิดฝัน ไม่หวั่นเกรงสายตาใคร ที่นี่ฉันจะทำให้เป็นจริงได้!”
ฝั่งนี้ ฟ่านเหวินลี่ก้าวยาวขึ้นเวที “หัวเราะเริงร่า เธอฉันเดินเคียงไหล่ ทุกแห่งหนความสุขมากมายไร้สิ้นสุด!”
อีกฝั่ง เอมี่ปรากฏตัว “ละทิ้งทุกปัญหาก้าวไปข้างหน้าอย่างองอาจ ฉันจะผงาดกล้ากลางเวที!”
หลี่เสี่ยวเสียน “ฉันเชื่อในความเป็นฉัน ฉันเชื่อมั่นในวันพรุ่งนี้!”
คึ่นช่าย “ฉันเชื่อว่าวัยเยาว์ไร้ขอบฟ้า!”
จางเย่ปรากฏกาย “ริมหาดตะวันลา คลาคล่ำครื้นเครงบนวิถี นี่แหละแดนสรวงในดวงใจ!”
เฉินกวงแผดเสียง “ฉันเชื่อในอิสรเสรี ฉันเชื่อในความหวัง ฉันเชื่อว่าจะเอื้อมถึงฟากฟ้าบนนั้น!”
ร้องพร้อมกัน
“มีเธออยู่ข้างฉัน!”
“ทำให้ชีวิตแปลกใหม่!” 
“ทุกโมงยามคือความสดใส!”
“I do believe!”
ทั้งกลุ่มผู้เข้าแข่งขัน!
และกลุ่มแขกรับเชิญ!
ผลัดกันร้องคนละวรรค ด้วยบทเพลงนี้ ทุกคนได้ขึ้นบนเวทีพร้อมหน้า!
คนทั้งสองกลุ่มราวกับกำลังดวลกัน ใส่การร้องเต็มที่อย่างไม่มีใครยอมใคร แต่ละคนเปล่งเสียงร้องก้องกังวานไม่ยิ่งหย่อนไปกว่ากัน!
บรรยากาศทั้งเวทีเองก็ถูกกระตุ้นขึ้นในพริบตา!
กรีดร้อง!
กู่ตะโกน!
ฟ้ามืดแล้ว ทั่วบริเวณเต็มไปด้วยแท่งไฟเรืองแสงหลากสีสัน!
เพลงนี้ความจริงแล้วก็คือเพลงประจำรายการ ‘เดอะวอยซ์’ นั่นเอง ในปีนั้นคนทั้งสี่อันได้แก่จางหย่วนฉี จางเสีย เฉินกวง และฟ่านเหวินลี่เคยร้องประสานกันมาก่อน ซึ่งก็คือเพลงที่จางเย่เป็นคนแต่ง!  


[Go To Next Chapter]( ./187.md)