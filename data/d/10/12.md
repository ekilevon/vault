##บทที่ 912 : เหราอ้ายหมิ่น ปรมาจารย์แห่งยุค!
บนรถประจำทาง
จางเย่พาเฉินเฉินขึ้นรถมาก่อนจ่ายค่าตั๋ว ด้านหลังเขายังมีผู้โดยสารตามขึ้นมาอีกเล็กน้อย ก่อนที่รถจะสตาร์ทเครื่องยนต์ส่งเสียงดังลั่นและขับออกจากสถานี กลุ่มคนในชุดจงซานนั่งอยู่แถวกลางทางด้านขวา กำลังพูดคุยกันเอง ไม่ได้สนใจจางเย่กับเฉินเฉิน บนรถมีผู้โดยสารไม่มาก จางเย่กวาดตามองไปก็เห็นว่าตรงแถวรองสุดท้ายมีที่นั่งสองที่ เขาเกรงจะเข้าใกล้คนกลุ่มนั้นมากเกินไป แต่ก็ไม่กล้าให้ห่างนัก จึงเหลือที่ว่างระหว่างพวกตนและอีกฝ่ายไว้แถวหนึ่ง
พอขึ้นมาบนรถ เสียงพูดคุยของคนกลุ่มนั้นก็เบาลง อาจเป็นเพราะข้างบนรถเสียงดังทำให้ได้ยินเสียงยากขึ้น
จางเย่ยืดกายขึ้นเล็กน้อย ต้องตั้งสมาธิอย่างมากถึงจะพอได้ยิน
"พี่หลิว ดูจากท่าทางพี่คงวรยุทธ์ก้าวหน้าขึ้นอีกแล้วสิ"
"ฮ่าๆๆๆ น้องหลี่ก็เช่นกัน"
"ผมยังใช้ไม่ได้ พื้นฐานอ่อนด้อย ทั้งขาดพรสวรรค์ ตอนนั้นผมคิดจะเข้าสำนักมวยสกุลโจวกราบอาจารย์ ทางนั้นไม่ยอมรับผม บอกว่าผมฝึกไปก็ยากจะสำเร็จวิชา ตอนนี้ก็ผ่านมาหกเจ็ดปีแล้ว เฮ้อ จริงอย่างที่คนของสำนักมวยสกุลโจวว่า เพลงมวยของผมยังได้แค่นี้เท่านั้นเอง"
"มวยสกุลโจว?"
"น้องหลี่เอ๋ย นายโชคดีแล้วที่ไม่ได้ฝึกมวยสกุลโจว!"
"นั่นสิ ตอนนี้ผมถึงรู้ว่าตัวเองโชคดีแค่ไหน ถ้าเกิดไปเป็นศิษย์ของสำนักมวยสกุลโจวรุ่นนี้ เจอหน้าคนบ้าอย่างเหราอ้ายหมิ่น ผมคงแต่วิ่งหัวซุกหัวซุนแน่นอน!"
"เหอๆ วิ่งหนียังวิ่งไม่พ้นด้วยซ้ำ!"
"นั่นสิ ถึงวิ่งหนีก็ยังวิ่งไม่พ้น เฮ้อ!"
คนพวกนั้นคุยกันเรื่องของเหราอ้ายหมิ่นอีกแล้ว!
เฉินเฉินเงี่ยหูฟังด้วยความกังวล
จางเย่เองตั้งใจฟังอย่างจดจ่อ และพยายามวิเคราะห์ข้อมูลไปด้วย!
มวยสกุลโจว?
ไม่เห็นจะเคยได้ยิน!
นี่คือเพลงหมัดมวยของโลกนี้? ตั้งชื่อแบบเดียวกับฮุงกา (หงฉวน)?
ได้ยินพวกเขาพูดกันด้วยความหวาดหวั่นพรั่นพรึง ดูจะเกรงกลัวกันไม่น้อย
“สำนักมวยสกุลโจวครั้งนี้นับว่าเกิดเรื่องใหญ่แล้วจริงๆ จะว่าไปแล้ว ก็เพราะการประลองเมื่อครั้งนั้น อุบัติเหตุในตอนนั้นทำให้เจ้าสำนักมวยสกุลโจวอย่างท่านผู้อาวุโสโจวเทียนเผิง ทำร้ายน้องสาวและน้องเขยของศิษย์คนโตในสำนักฝ่ามือแปดทิศรุ่นนี้อย่างเหราอ้ายหมิ่น ทั้งสองได้รับบาดเจ็บสาหัส กลับไปก็กระเสาะกระแสะ จวบจนปีสองปีให้หลังก็ลาโลกนี้ไป ตามปกติแล้วในการประลอง ผู้เข้าร่วมย่อมต้องรับผิดชอบชีวิตตนเอง บาดเจ็บก็เป็นเพราะพื้นฐานวรยุทธ์ต่ำต้อย แต่อย่างไรท่านผู้อาวุโสโจวเทียนเผิงก็ถือเป็นหนึ่งในสี่ปรมาจารย์แห่งยุค ต่อให้รับมือหนึ่งต่อสองก็ยังนับเป็นการรังแกผู้เยาว์รุ่นหลัง เฮ้อ กลับมาเข้าเรื่อง เขาทำเช่นนั้นก็เพราะลูกนั่นเอง นี่คือความรักของบิดามารดาสินะ”
เฉินเฉินตะลึง!
จางเย่ก็ตะลึง! และรู้สึกได้ทันทีว่าเด็กน้อยที่ข้างกายกำลังตัวสั่นเทิ้ม เขาหันหน้าไปมอง พลันรู้สึกปวดใจ รีบยื่นมือไปจับมือน้อยๆ ที่เย็นเฉียบปานน้ำแข็งของเฉินเฉิน!
น้องสาวกับน้องเขยของเหราอ้ายหมิ่น?
นั่นมันพ่อกับแม่ของเฉินเฉินไม่ใช่เหรอ?
ที่แท้ พ่อกับแม่ของเฉินเฉินตายอย่างนี้เอง?
ที่แท้ เรื่องราวในครั้งนั้นกลับมีเรื่องราวมากมายเพียงนี้?
ปรมาจารย์?
โจวเทียนเผิงแห่งสำนักมวยสกุลโจว?
โลกใบนี้ กลับมีปรมาจารย์อยู่จริงๆ!
ในโลกของจางเย่ คำว่า ‘ปรมาจารย์’ นั้นแทบไม่ปรากฏแล้ว วงการตกต่ำ พรสวรรค์อ่อนด้อย ศิลปะการต่อสู้เหล่านี้ล้วนกลายเป็นกีฬา ภาพยนตร์และนวนิยาย แม้จะมีสำนักมวยจำนวนมาก แต่ก็สอนเพียงกระบวนท่าและวิชาอันฉาบฉวย ถึงกับมีการประชันที่อาศัยเพียงความสวยงามของกระบวนท่า ครูมวยยุคใหม่ที่ได้รับการยอมรับนั้นก็มีเหลืออยู่ไม่มาก อย่าว่าแต่ปรมาจารย์เลย
แต่โลกใบนี้กลับไม่เหมือนกัน กลับมีปรมาจารย์อยู่จริงๆ!
สี่คน?
หนึ่งคือโจวเทียนเผิง?
แล้วคนอื่นๆ ล่ะ?
ตรงด้านหน้า มีคนในวงการอีกคนใช้มือสาวหนวดแล้วบรรยายอย่างชัดเจน “ดังนั้นความแค้นระหว่างสำนักมวยสกุลโจวกับเหราอ้ายหมิ่นจึงกลายเป็นความแค้นโลหิต แม้จะมีผู้อาวุโสหลายท่านช่วยประนีประนอม รวมถึงเจ้าสำนักฝ่ามือแปดทิศคนปัจจุบันก็ตามที แต่ก็ยังห้ามไม่ให้เหราอ้ายหมิ่นแก้แค้นไม่ได้ นางคือตำนานของบู๊ลิ้ม กล้าบุกเดี่ยวโดยไม่ฟังคำสั่งของเจ้าสำนักไปจนถึงหน้าสำนักมวยสกุลโจว ขณะนั้นโจวเทียนเผิงสนิทกับเฉินสี่ ปรมาจารย์อีกท่านหนึ่ง ลือกันว่าทั้งสองกำลังดื่มชาร่วมกันขณะที่เหราอ้ายหมิ่นบุกเข้าไป เฉินสี่เข้าเกลี้ยกล่อมให้เหราอ้ายหมิ่นยอมวางมือ คาดไม่ถึงว่าเหราอ้ายหมิ่นกลับไม่ยอมสยบ รับมือทั้งสองด้วยตัวคนเดียว ที่น่าตื่นตระหนกยิ่งกว่าคือนางไม่ได้เสียเปรียบ ถึงกับสู้เสมอกับทั้งสอง! ทำให้โจวเทียนเผิงกับเฉินสี่ต้องเหงื่อตกหลังแลกเปลี่ยนกระบวนท่ากันหลายสิบกระบวน!”
"น่าเสียดาย สุดท้ายก็ยังแพ้"
"ใช่ เหราอ้ายหมิ่นสุดท้ายก็แพ้ สองปรมาจารย์ร่วมมือ มีใครต้านทานได้เกินสามกระบวนท่าบ้าง? เหราอ้ายหมิ่นถึงกับรับมือทั้งสองได้ร้อยกระบวนท่า ตัวเองบาดเจ็บสาหัส แต่ก็ทำร้ายโจวเทียนเผิงได้! ตอนนั้นฉันไม่ได้เห็นฉากนั้นด้วยตาของตนเอง แต่แค่คิดเลือดลมก็พลุ่งพล่านแล้ว นับแต่วันนั้นมา วงการบู๊ลิ้มในประเทศนี้ก็มีปรมาจารย์คนที่ห้า!"
พอฟังถึงตรงนี้จางเย่ก็ตกตะลึง!
อะไรนะ?
ปรมาจารย์คนที่ห้า?
เหล่าเหราคนนั้น...เป็นปรมาจารย์แห่งยุค?
จางเย่ไม่กล้าเชื่อ เขาทราบว่าเหราอ้ายหมิ่นนั้นแข็งแกร่งอย่างยิ่ง อาจจะถึงขั้นฝึกฝนจนมีพลังภายในด้วยซ้ำ เขาเห็นเหราอ้ายหมิ่นงอเหล็กท่อนหนึ่งได้ด้วยตาตนเอง แต่เขาไม่คิดเลยว่าเธอจะเป็นปรมาจารย์ของศิลปะการต่อสู้ในประเทศ หนึ่งในห้าสุดยอดของบู๊ลิ้ม!?
ทั้งสองยังคงคุยกันต่อ “การลงมือของเหราอ้ายหมิ่นครั้งนี้ นับว่าสะท้านทั้งบู๊ลิ้ม! หลังจากนั้น แม้แต่ปรมาจารย์เฉินซียังยอมรับกับสหายระหว่างดื่มว่า หากเหราอ้ายหมิ่นเกิดมาเป็นชาย วันนั้นเขากับโจวเทียนเผิงสองปรมาจารย์ร่วมมือกัน อาจทำได้เพียงสู้เสมอกับเหราอ้ายหมิ่นเท่านั้น นับแต่นั้น ในวงการมวยไม่มีใครกล้าวุ่นวายกับเธออีก เหราอ้ายหมิ่นก็ไม่ได้กลับสำนัก คล้ายเธอหายสาบสูญไปจากเจียงหูไปเฉยๆ!”
“แต่ครึ่งปีก่อน ปรมาจารย์หญิงของวงการท่านนี้ก็กลับมาแล้ว!”
“ใช่ ตอนนั้นวงการยุทธ์ถึงกับสะเทือน เหราอ้ายหมิ่นท้าประลองมวยสกุลโจว แต่โจวเทียนเผิงไม่ตอบรับ เกรงว่าเพราะเขาทราบว่าเขาไม่มีทางสู้เหราอ้ายหมิ่น แต่เหราอ้ายหมิ่นยังคงเป็นเช่นเดิม บ้าคลั่งขึ้นมา ใครก็ขวางไม่อยู่ เธอเดินทางทั่วประเทศ ท้าประลองสำนักและโรงฝึกใต้สังกัดสกุลโจว พวกศิษย์รุ่นสองรุ่นสาม มีใครรับมือปรมาจารย์เช่นนี้ได้บ้าง? แค่กระบวนท่าเดียวยังไม่สามารถ! เพียงครึ่งปี ศิษย์สำนักมวยสกุลโจวบาดเจ็บกว่าร้อย โรงฝึกและสำนักกว่าสามสิบแห่งต้องปิดตัวลงเพราะไม่มีใครอยู่ในสภาพที่จะสอนได้! ได้แต่ปิดตัวลงเช่นนั้นเอง!”
จางเย่ยิ่งฟังยิ่งตะลึง เขาเพิ่งทราบว่าที่แท้เหราอ้ายหมิ่นร้ายกาจถึงเพียงนี้! ที่แท้เธอบอกว่าอีกหนึ่งเดือนจะกลับมาล้างแค้นให้น้องสาว สุดท้ายอีกฝ่ายไม่กล้ารับคำท้า เธอจึงใช้เวลาครึ่งปีล้างสำนัก บุกถล่มเหล่าศิษย์ของสำนักมวยสกุลโจว บีบบังคับให้เจ้าสำนักปรากฏกาย!
คนคนเดียว กลับกล้าท้ารบกับทั้งสำนักมวยสกุลโจว?
นี่คือความกล้าหาญถึงระดับไหน!
ทำจนเจ้าสำนักมวยสกุลโจวไม่กล้าส่งเสียง?
ทำจนคนในวงการวิทยายุทธ์ล้วนไม่กล้าส่งเสียง?
คนพวกเขายังพูดต่อ “หลายวันก่อน โจวเทียนเผิงเพิ่งออกมา เห็นทีคงถูกต้อนให้จนมุม ถ้าเป็นเช่นนี้ต่อไป มวยสกุลโจวย่อมสาบสูญแน่ ดังนั้นปรมาจารย์โจวจึงเชิญปรมาจารย์เฉินสี่ เหล่าสำนักและค่ายพรรค รวมถึงผู้มีชื่อเสียงในวงการ จัดงานชุมนุมชาวยุทธ์ล่วงหน้า ส่งเทียบเชิญมหาศาล จัดงานที่เทียนซาน ถึงกับบอกว่าเขาจะจบปัญหาความขัดแย้งกับเหราอ้ายหมิ่นในงานครั้งนี้ ดังนั้นเหราอ้ายหมิ่นย่อมต้องปรากฏตัวที่งานชุมนุมพรุ่งนี้แน่นอน!”
"นั่นสิ ถึงเวลาคงมีเรื่องสนุกให้ดูล่ะ!"
"ยิ่งกว่าน่าสนุกอีก ศึกปรมาจารย์งั้นรึ? ในวงการมีใครไม่มาชมบ้าง?"
"การชุมนุมครั้งนี้ใหญ่กว่าครั้งก่อนๆ เสียอีก!"
"ใช่ ไม่งั้นแม้แต่พวกเราที่ไม่มีอาจารย์คงไม่ได้รับเชิญหรอก"
"เหอๆ แทนที่จะบอกว่าได้รับเชิญ สู้เรียกว่าเชิญตัวเองมาจะประเสริฐกว่า"
"ตอนแรกกะจะมาดูเรื่องสนุก ดูว่าปัญหานี้จะจบลงยังไง ฟังว่าผู้อาวุโสเหราอ้ายหมิ่นไม่เพียงแต่เป็นปรมาจารย์หญิงเพียงหนึ่งเดียวแห่งยุค แต่ยังเป็นหญิงงามที่โดดเด่นด้วย"
"ฉันก็ได้ยินมาอย่างนั้น!"
"เสียดายที่พี่ถานไม่มา"
"เหอๆ เขาน่ะซวยเป็นบ้า พอถึงเวลาก็โดนรถชนจนขาหักพอดีอีก!"
"นั่นสิ เทียบเชิญเขายังอยู่กับฉันเลย"
ลอบฟังมาถึงตอนนี้ จางเย่จึงปะติดปะต่อเรื่องราวจนเข้าใจทั้งหมดได้ จากคำเหล่านี้ เขาจึงทราบว่าเหตุใดเหราอ้ายหมิ่นจึงสาบสูญจากวงการ ไปเป็นเจ้าของห้องเช่า ทั้งหมดนี้เพียงเพื่อดูแลเฉินเฉิน! เพราะเธอต้องเลี้ยงลูกของน้องสาว! บัดนี้เฉินเฉินเติบใหญ่รู้ความ เธอฝากเด็กน้อยไว้ในมือของจางเย่ หวนคืนสู่ยุทธภพเพื่อสะสางบุญคุณความแค้นในอดีต! นี่คือเหตุที่เธอบอกว่า “ถ้าฉันไม่ได้กลับมา” !
ในพรุ่งนี้ก็คืองานชุมนุมแลกเปลี่ยนวิชาแล้ว?
จางเย่กังวลขึ้นมาในทันใด เทียบเชิญ? เขาก็ไม่มี ตอนนี้เขารู้แน่ชัดแล้วว่าคุณน้าเจ้าของห้องต้องไปงานชุมนุมนี้แน่นอน แต่ว่าเขากับเฉินเฉินจะไปอย่างไร?
"จางเย่!" เฉินเฉินเร่ง
จางเย่ส่งสัญญาณให้เงียบเสียง "ฉันรู้แล้ว"
เฉินเฉินดึงแขนเขาสุดแรง "นายหาทางเร็วๆ!"
จางเย่คิดจนสมองแทบแตก นั่งลงสูดลมหายใจลึกก่อนบอกกับเฉินเฉิน "เธอนั่งนี่ดีๆ อย่าไปไหน เดี๋ยวมา" พูดจบเขาก็ลุกขึ้น เดินไปทางที่นั่งด้านหน้า
คนกลุ่มนั้นยังคุยกันอยู่
จางเย่ยกมือประสานคำนับ "ทุกท่าน"
คนทั้งหลายชะงัก "หือ?"
จางเย่ยิ้มน้อยๆ "เมื่อครู่บังเอิญได้ยินคำพูดของทุกท่าน จึงทราบว่าทุกคนล้วนเป็นคนเส้นทางเดียวกัน ล้วนคิดขึ้นเขาเทียนซานเข้าร่วมงานชุมนุมชาวยุทธ์ใช่หรือไม่?"
ชายหนุ่มไว้หนวดพูดด้วยความสงสัย "คุณคือ?"
จางเย่ประสานหมัดกล่าว "ผมชื่อเฉินเจิน"
คนอื่นๆ กะพริบตาปริบ
จางเย่พูดอย่างจริงจัง "อาจารย์ของผม...ฮั่วหยวนเจี่ย!"
ฮั่วหยวนเจี่ย?
ฮั่วหยวนเจี่ยคือใครวะ?
ขณะนั้นรถพลันกระตุกครั้งหนึ่ง กระติกน้ำร้อนที่วางอยู่หน้าที่นั่งของคนกลุ่มนั้นกระเด็นออกไปหาจางเย่
จางเย่ไม่ได้ขยับตัว เพียงขยับเท้าคราหนึ่ง กระตุกเบาๆ กระติกน้ำร้อนนั้นก็แตะลงบนปลายนิ้วเท้าของจางเย่ก่อนถูกตวัดให้ลอยขึ้นกลางอากาศ จางเย่ใช้มือรับไว้อย่างง่ายดายก่อนส่งคืนให้พวกเขาพร้อมรอยยิ้มน้อยๆ “ของหล่นแล้ว”
มีฝีมือ!
วรยุทธ์สูงส่ง!
คนทั้งหลายพอเห็น ก็ตะลึงไปกับความสามารถคนผู้นี้ วิทยายุทธ์เช่นนี้ คนทั่วไปย่อมไม่อาจแสดง!
ทั้งสี่ลุกขึ้นยืนพร้อมประสานมือคำนับ "เสียมารยาทแล้วๆ!"
"ที่แท้น้องแซ่เฉินเป็นคนเส้นทางเดียวกัน!"
“ท่าเท้าอันยอดเยี่ยม!”
จางเย่กล่าวด้วยความถ่อมตน “มิกล้ามิกล้า”
คนหนึ่งถาม “ไม่ทราบคุณมาทักทายพวกเราเพราะ?”
จางเย่ส่งเสียงรับคำคราหนึ่งก่อนว่า “เป็นเช่นนี้ ครั้งนี้ผมพาเด็กร่วมทางมาด้วย ระหว่างทางเธองอแงใหญ่โต เทียบเชิญขึ้นชุมนุมเขาเทียนซานเลยหล่นหายไป ผมไม่ทราบว่าจะทำอย่างไรดี ได้แต่ถามทุกท่านว่าผมสามารถเข้าร่วมงานชุมนุมโดยไร้เทียบเชิญได้หรือไม่? เมื่อครั้งออกจากสำนัก อาจารย์กำชับว่าให้ผมลงมาเผชิญโลกหล้า แต่ออกจากประตูมากลับทำเทียบเชิญหล่นหาย กลับไปย่อมไม่มีหน้าไปพบท่านผู้เฒ่าแล้ว! เฮ้อ!”
คนทั้งหลายสบตากันแวบหนึ่ง
ชายหนุ่มไว้หนวดพลันหัวเราะขึ้น ประสานมือกล่าว "น้องแซ่เฉิน รับสิ่งนี้ไว้ได้เลย พวกเราบังเอิญมีสหายที่ไม่ได้ร่วมทางมาเพราะเกิดอุบัติเหตุจนเข้าโรงพยาบาล" พูดจบก็คุ้ยในกระเป๋าหยิบสิ่งของแผ่นหนึ่งออกมา "นี่ เคราะห์ดีที่มีเหลืออีกใบหนึ่งพอดี"
จางเย่รีบพูด "นี่ จะเหมาะสมหรือ?"
ชายหนุ่มหัวเราะ “มีอะไรไม่เหมาะสม? บัตรเชิญเหลือเราก็ไม่ได้ใช้ อีกอย่างบนเทียบเชิญมีแค่ชื่อไม่มีภาพไม่มีเลขรหัส ทางนั้นแค่เห็นว่ามีเทียบเป็นใช้ได้ ชื่ออะไรไม่มีใครไปสนใจ” แต่มีบางเรื่องที่พวกเขาไม่ได้พูดถึง คือต่อให้ตรวจสอบชื่อบนเทียบ สถานะของพวกเขาในวงการก็ไม่มีใครรู้จักอยู่ดี พวกเขาถือเป็นเพียงบุคคลชายขอบของยุทธภพยุคนี้เท่านั้น
จางเย่อุทาน "อย่างนั้นก็ขอบคุณศิษย์พี่ทั้งหลายแล้ว!"
"ไม่ต้องเกรงใจๆ!"
"ไม่ต้องขอบคุณๆ!"
"ล้วนเป็นชาวยุทธ์ด้วยกัน ไม่ต้องเกรงใจขนาดนั้น!"
คนทั้งหลายรู้สึกว่าทีท่าของจางเย่ไม่เลว เนื่องจากแม้จางเย่จะแสดงฝีมือออกมาเล็กน้อย แต่ความจริงกลับยอดเยี่ยมอย่างยิ่ง รวมกับท่าทีสีหน้าคำพูดจาของจางเย่แล้ว เรื่องที่เขาต้องการไปเทียนซานพวกเขาแทบไม่มีข้อสงสัยอีก
ด้วยเหตุดังนี้เอง ความจริงจึงได้พิสูจน์แล้วว่า...
ชีวิตช่างเปรียบดุจละครฉากหนึ่งโดยแท้ ล้วนเป็นการแสดงของมารดามันทั้งสิ้น!


[Go To Next Chapter]( ./13.md)