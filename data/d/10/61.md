##บทที่ 961: ศิษย์น้องจากที่ไหนก็ไม่รู้!
ที่บ้านของเหล่าเหรา
พื้นห้องตอนนี้เกลื่อนไปด้วยข้าวของระเนระนาด
การแลกเปลี่ยนฝีมือบนโต๊ะอาหารระหว่างเหราอ้ายหมิ่นกับจางเย่ ทำให้เฉินเฉินและหยางซูต้องมองด้วยความตกตะลึง ตื่นตาตื่นใจตั้งแต่ต้นจนจบ!
เฉินเฉินรีบถาม "ป้า ป้าชนะรึเปล่า?"
เหราอ้ายหมิ่น "ว่าไง?"
จางเย่ "ป้าเธอไม่ได้ลงมือเต็มที่"
"พวกคุณ..." หยางซูไม่กล้าเชื่อสายตาตนเอง
ทันใดนั้น หยางซูก็คิดอะไรขึ้นมาได้ ถึงกับทรุดตัวนั่งบนเก้าอี้ "คุณคือปรมาจารย์เหราอ้ายหมิ่น!"
ในที่สุดเธอก็นึกออกแล้ว!
พูดกันจริงๆ ก็ควรจะเดาออกแล้ว!
เธอไม่เคยพบเหราอ้ายหมิ่นมาก่อน แต่ก็ได้ฟังข่าวลือเรื่องนี้มามาก เธอเองก็ทราบดีว่ายอดฝีมือไทเก๊กที่ฝึกพลังปราณออกมาได้นั้นร้ายกาจแค่ไหน ทว่าแม้แต่เขาก็ยังสู้ไม่ไหว? เหตุผลมีเพียงฝ่ายตรงข้ามต้องเป็นระดับปรมาจารย์เท่านั้น ไม่มีเหตุผลอื่นใดอีกแล้ว ใครๆ ก็รู้ดี ในยุทธภพมีปรมาจารย์หญิงเพียงท่านเดียวเท่านั้น แถมตามคำเล่าลือ ยังบอกว่าปรมาจารย์ท่านนั้นสนิทกับจางเย่ไม่เลว!
ดังนั้น ถ้าไม่ใช่เหราอ้ายหมิ่นแห่งสำนักฝ่ามือแปดทิศ ยังจะมีใครได้อีก?
หยางซูตื่นตระหนกเป็นอย่างยิ่ง ไม่คิดมาก่อนว่าตนเองจะได้พบกับยอดฝีมือมวยไทเก๊กอีกท่านหนึ่ง ทั้งยิ่งไม่คาดฝันว่าตนเองจะได้ชมการประลองแลกกระบวนท่ากันระหว่างปรมาจารย์และครูมวยไทเก๊กด้วยสายตาตนเอง!
จางเย่มองหยางซูด้วยความตระหนกเช่นกัน ก่อนถามกลับด้วยคำถามเดียวกับที่เธอเพิ่งหลุดออกมา "ฉันเองก็อยากถาม เธอเป็นใครกันแน่? ทำไมถึงเป็นมวยไทเก๊ก?"
เหราอ้ายหมิ่นมองเขา "ใช่แน่เหรอ?"
"ไม่ผิดแน่นอน!" จางเย่ตอบด้วยความมั่นใจ
เหราอ้ายหมิ่นไม่ถนัดเรื่องไทเก๊กนัก "ดูไม่เหมือนสายเธอเท่าไหร่นะ?"
"กระบวนท่าแตกต่างกันบ้าง แต่เป็นไทเก๊กจริงๆ" จางเย่พูดอย่างจริงจัง "ผมยืนยันได้"
เหราอ้ายหมิ่นพยักหน้า จางเย่เป็นคนในสายมวยไทเก๊ก เขาว่าใช่ อย่างนั้นก็มั่นใจได้ว่าใช่แล้ว!
วรยุทธ์ของหยางซูเองก็ทำให้จางเย่ต้องตกตะลึง!
คนคนนี้กลับเป็นมวยไทเก๊ก!
ทั้งวรยุทธ์ยังดีอย่างยิ่ง อีกไม่ไกลก็อาจสามารถกลั่นปราณออกมาได้แล้ว!
จางเย่ไม่คิดเลยว่าจะมียอดฝีมือในมวยไทเก๊กปรากฏตัวออกมากะทันหันเช่นนี้!
ในโลกของจางเย่ มวยไทเก๊กแบ่งออกเป็นหลายสายตระกูล ที่มีชื่อเสียงที่สุดคือสายสกุลเฉินและสายสกุลหยาง มีจุดเด่นแตกต่างกัน กระบวนท่าเองก็แตกต่างกัน มวยไทเก๊กที่จางเย่ ‘กิน’ มาจากหนังสือทักษะในแหวนเกมนั้น ความจริงไม่อาจจำแนกเป็นสายตระกูลเฉินหรือตระกูลหยาง เรียกว่าไม่อาจจัดลงในสายตระกูลใดได้ ไทเก๊กของเขานั้นดูคล้ายเป็นการหลอมรวมจากมวยไทเก๊กหลายสายตระกูล หยิบยาวมาปะสั้น พูดอีกอย่างคือมวยไทเก๊กของจางเย่นั้นครอบคลุมกว้างขวาง หลอมรวมยอดจุดเด่นเอาไว้ สำนักสายอื่นๆ ล้วนมองเห็นเงาของสำนักตัวเองในเพลงมวยของเขาทั้งสิ้น แต่ทว่าในโลกใบก่อนนี้ จางเย่ไม่ได้เป็นผู้หลงใหลศิลปะการต่อสู้ใดๆ ทั้งไม่เคยเรียนรู้มวยไทเก๊กมาก่อน เขาไม่รู้จักสายสำนักอื่น จึงบอกไม่ได้ว่ามวยของหยางซูนั้นความจริงเป็นของสำนักใดในโลกของเขากันแน่ แต่พอคิดอีกที มวยไทเก๊กของสองโลก ความจริงก็ยากจะนำมาเปรียบเทียบกัน เพราะแต่ละสายต่างก็มีจุดเด่นเป็นของตนเอง ไม่ควรใช้สายตามามองแบ่งแยกอยู่แล้ว
จางเย่มองออก
หยางซูเองก็มองออกจนทะลุเช่นกัน
ยอดฝีมือไทเก๊กทั้งสอง พอเห็นกระบวนท่าของอีกฝ่าย ต่างก็ทราบว่าแนวทางของฝ่ายตรงข้ามนั้น เป็นมวยเดียวกันกับตนเอง!
"มวยไทเก๊กนี้ เป็นใครสอนคุณกัน?" หยางซูไม่สนใจเหราอ้ายหมิ่นอีก รีบพูด "มวยไทเก๊กคุณทำไมถึงยังลึกล้ำกว่าฉันอีกล่ะ? คุณเป็นใครกันแน่?"
จางเย่ผายมือ "ผมก็คือจางเย่ ยามเดินไม่เปลี่ยนชื่อ ยามนั่งไม่เปลี่ยนแซ่"
เฉินเฉินฉีกหน้า "แต่ตอนงานชุมนุม นายบอกว่านายชื่อเฉินเจินไม่ใช่เหรอ?"
จางเย่หน้าแดง "...เธออย่าพูดเรื่องนั้นได้ไหม?"
เฉินเฉิน "เหอๆ"
หยางซูถามขึ้น "อาจารย์ท่านเป็นใคร?"
"ฉันไม่มีอาจารย์" จางเย่ว่า
หยางซู "เป็นไปไม่ได้!"
จางเย่ถามกลับ "มวยไทเก๊กเธอเรียนจากใครมาน่ะ?"
หยางซูกัดฟันก่อนเอ่ย "ตกทอดมาในบ้าน!"
ตกทอดมา?
เหราอ้ายหมิ่นหรี่ตา "ปรมาจารย์ไทเก๊กเมื่อร้อยกว่าปีก่อน เป็นอะไรกับเธอ?"
คำถามนี้จางเย่ก็อยากถามแต่แรกเช่นกัน เขาจ้องหยางซูเขม็ง
หยางซูตอบอย่างภาคภูมิใจ "เป็นบรรพบุรุษของฉันเอง!"
จางเย่ตกตะลึง "จริงหรือเปล่า?"
หยางซู "ต้องจริงอยู่แล้ว"
เชี่ย!
ที่แท้นี่คือทายาทสืบทอดมวยไทเก๊กตัวจริงเสียงจริงของโลกนี้นี่หว่า!
จางเย่นึกสงสัย "งั้นทำไมก่อนหน้านี้เธอไม่เคยปรากฏตัวในยุทธภพ? ทำไมถึงไม่เปิดสำนัก? ทำไมปล่อยให้ทุกคนคิดว่ามวยไทเก๊กสาบสูญไปแล้ว?"
"ฉัน..." หยางซูอึกอัก แสดงท่าทีไม่น่าดูนักออกมา "ฉันไม่มีเงินเปิดสำนัก"
ไม่มีเงิน?
เอาล่ะ
เหตุผลนี้โคตรฟังขึ้น!
เหราอ้ายหมิ่นสงสัย "นอกจากเธอ สายมวยไทเก๊กยังมีผู้สืบทอดคนอื่นอีกไหม?"
หยางซูคิดๆ ดูก่อนส่ายหน้า พูดด้วยความเสียใจ "ท่านพ่อท่านแม่ลาโลกไปแล้ว ตอนนี้ผู้สืบทอดมวยไทเก๊กเหลือเพียงฉันคนเดียว" ก่อนที่เธอจะหันมองจางเย่ "เขาเป็นคนที่สองที่ฉันพบว่าเป็นมวยไทเก๊ก กระบวนท่าของมวยไทเก๊กที่เขาใช้ออกมาก่อนหน้านั้น ฉัน...หลายกระบวนท่าฉันยังไม่เคยเรียนเลย! ที่บ้านไม่มีคนสอนฉัน"
จางเย่ถาม "ทำไมล่ะ?"
หยางซู "ทางบ้านไม่ถามไถ่เรื่องราวทางโลก ไม่ได้เข้าไปยุ่งเกี่ยวกับเรื่องในยุทธภพ ท่านพ่อท่านแม่เป็นคนธรรมดา พรสวรรค์ไม่สูงส่ง ฝึกยุทธ์ก็เพียงให้สุขภาพร่างกายแข็งแรง สิ่งที่ตกทอดมาจากบรรพบุรุษก็เหลืออยู่ไม่เท่าไหร่ ประมาณสามสี่ส่วนเท่านั้น"
เหราอ้ายหมิ่นหยั่งเชิง "แปลว่ามวยของเขายังเป็นของแท้ยิ่งกว่าทายาทมวยไทเก๊กอย่างเธออีก?"
หยางซูนิ่งเงียบไม่ตอบคำ
จางเย่เองขณะนี้ก็รู้สึกไม่เหมาะสมนัก แต่ถ้าไม่แต่งเรื่องราวขึ้นมาก็ไม่มีเหตุผลจะอธิบาย จะให้บอกว่าเขาเรียนรู้ด้วยตนเองก็ไม่ได้ ดังนั้นชายหนุ่มจึงได้แต่พูดว่า "ฉันเองก็ถือว่ามีวาสนา ได้กระบวนท่ามวยไทเก๊กชุดนี้มาโดยบังเอิญ ได้แต่ฝึกฝนด้วยตนเองเช่นกัน"
หยางซูถามด้วยความตื่นเต้น "แล้วคัมภีร์ล่ะ?"
"เอ่อ หายไปแล้ว" จางเย่เหงื่อตก
หยางซูห่อเหี่ยวลงในทันใด "คัมภีร์มวยเล่มนี้ คงเป็นสิ่งที่บรรพบุรุษฉันหลงเหลือทิ้งไว้!"
เหราอ้ายหมิ่นกล่าว "ว่าไปแล้ว เธอสองคนก็มาจากสายมวยเดียวกันน่ะสิ?"
"ว่าอย่างนั้นก็ได้" จางเย่ยิ้ม "ไทเก๊กใต้หล้าเป็นครอบครัวเดียวกัน ตอนนี้เหลือแต่เราสองคน ในโลกใบนี้ ไม่มีใครรู้มวยชุดนี้อีก" คิดถึงตรงนี้ จางเย่ก็มองหยางซูด้วยสายตาเปี่ยมเมตตา ทั้งสนิทสนมยิ่ง ความรู้สึกเช่นนี้ ยากจะใช้คำอธิบายออกมา
หยางซูฟังคำก็ลังเลเล็กน้อยก่อนพยักหน้า
เหราอ้ายหมิ่นพูดขึ้นอย่างชั่วร้าย "งั้นเธอสองคนก็ตีกันสักรอบสิ? ใครชนะถือเป็นทายาทที่แท้จริงของมวยไทเก๊ก ถึงเวลานั้นฉันจะช่วยโฆษณาให้พวกเธอเอง!"
จางเย่ "..."
หยางซูกลับว่า "ฉันไม่ชนะเขาหรอกค่ะ"
เหราอ้ายหมิ่นพูดจาอย่างจริงจังและจริงใจ "คนหนุ่มสาวต้องมั่นใจในตัวเอง ไอ้หนูนี่อาการบาดเจ็บยังไม่หายดี การฟื้นตัวก็ยังไม่เต็มที่ ตอนนี้ถือเป็นโอกาสดีที่เธอจะทวงคืนตำแหน่งทายาทที่แท้จริงกลับมา ฉันเชียร์เธอนะ!"
"เจ๊เหราค้าบ" จางเย่จนคำพูด "ปากคุณนี่จะร้ายน้อยกว่านี้ลงหน่อยได้ไหมน่ะ?"
ขณะนั้นเฉินเฉินกินอิ่มแล้ว ทั้งยังเหน็ดเหนื่อยเต็มที "ป้าคะ หนูง่วงนอนแล้ว"
เหราอ้ายหมิ่นรับคำ "เอาล่ะ เรื่องที่พวกเธอเป็นสายมวยเดียวกันฉันไม่ยุ่งด้วยแล้ว ตกลงกันเอาเองแล้วกัน" เธอพาเฉินเฉินขึ้นชั้นสองไปพักผ่อน
จางเย่มองไปทางหยางซู "ไปที่ห้องฉันแล้วกัน"
"ค่ะ" หยางซูว่า
……
ที่ห้อง
เป็นห้องน้อยห้องนั้นที่จางเย่เช่าทิ้งไว้นั่นเอง
“ไม่ได้กลับมานานมาก ห้องรกหน่อยนะ นั่งตามสบาย” จางเย่รีบเก็บกวาดง่ายๆ โดยหยิบของที่วางกองไว้บนโซฟากับโต๊ะรับแขกขึ้น
แต่หยางซูกลับไม่นั่งลง
จางเย่ถาม “ดื่มอะไรไหม?”
หยางซูกลับหันมองเขา ประสานหมัด กล่าวคำที่ทำให้จางเย่ต้องเหงื่อตก “ศิษย์พี่!”
ศิษย์พี่?
ศิษย์พี่ที่ไหนกัน!
จางเย่รีบว่า “อย่าเรียกแบบนั้น!”
หยางซูกลับดึงดัน "ไม่ว่ามวยไทเก๊กของท่านร่ำเรียนมาจากที่ใด พวกเราล้วนเป็นสายเดียวกัน ท่านเพิ่งบอกว่าไทเก๊กใต้หล้าเป็นครอบครัวเดียว บัดนี้ผู้รู้ไทเก๊กในใต้หล้าเหลือเพียงเราสอง อายุท่านก็มากกว่าข้าเล็กน้อย วรยุทธ์ยังเหนือล้ำกว่าข้านิด...อย่างยิ่ง ท่านย่อมนับเป็นศิษย์พี่ของข้า!"
จางเย่ “เรียกจางเย่ก็ได้”
หยางซู “ได้ค่ะศิษย์พี่”
จางเย่ “เรียกเหล่าจางก็ดี”
หยางซู “ค่ะ ศิษย์พี่”
จางเย่หยุดปาก “ช่างเถอะ ตามใจเธอแล้วกัน”
หยางซูพอได้ยินดังนั้นก็พูดอย่างจริงจัง "ศิษย์พี่ บัดนี้สายสกุลไทเก๊กเหลือเพียงเราสองแล้ว ไหล่บ่าพวกเรานับว่าแบกรับภาระใหญ่หลวง ที่แบกไว้คือการสืบทอดไทเก๊กให้คงอยู่ต่อไป ก่อนหน้านี้ ข้าคิดเสมอว่าภารกิจนี้มีเพียงข้าแบกรับไว้ บัดนี้เมื่อได้พบท่านจึงทราบ นี่คือเรื่องราวของเราสองคน นี่คือความฝันหนึ่งเดียวในชาตินี้ หวังให้มวยไทเก๊กขจรขจายทั่วแปดทิศสี่ทะเล ข้าตัดสินใจแล้ว มาถึงนครหลวงในคราวนี้ ข้าจะไม่จากไปไหนอีก! ข้าทราบว่าท่านต้องมีความคิดเช่นเดียวกันกับข้า พวกเรามาร่วมมือกันเถอะ!"
หือ?
ภาระบนไหล่บ่า?
แบกรับภารกิจ?
ฉันแม่งไม่เคยคิดถึงเรื่องนี้เลยว้อย!
จางเย่กระแอมไอ "ช้าๆ น่า ช้าๆ"
"ศิษย์พี่ ท่านสอนมวยข้าได้ไหม?"
"เธอก็เป็นแล้วนี่?"
"ข้ายังไม่สำเร็จวิชา"
"เอ่อ งั้นก็ได้"
"ศิษย์พี่ ข้ายืมเงินท่านหน่อยสิ"
"อะไรนะ?"
"ข้าไม่มีเงินกินข้าว"
"เอ่อ สองพันพอไหม?"
"พอแล้ว"
"เอ้า เอาไปก่อน"
"ศิษย์พี่ ข้าไม่มีที่อยู่"
"หือ? งั้นทำไงดีล่ะ?"
"ข้าขออยู่ที่นี่ได้ไหม?"
"อยู่นี่?"
"อื้อ บ้านท่านว่างอยู่ไม่ใช่เหรอ?"
"...เอาเถอะ"
"ศิษย์พี่"
"เจ๊ เธอจะเอาอะไรอีก?"
"เอ่อ ไม่มีอะไร ข้าแค่ลองเรียกดู"
"..."
เก็บศิษย์น้องหญิงจากที่ไหนก็ไม่รู้มาได้คนหนึ่ง กระเป๋าเงินก็ว่างเปล่าแล้ว ห้องก็ไม่เหลือแล้ว จางเย่ไม่ชอบใจกับสิ่งที่เกิดขึ้นตอนนี้เท่าไร ไม่รู้ทำไมเรื่องราวถึงกลายเป็นแบบนี้ไปได้!
แวบแรกที่เห็นหยางซู จางเย่ยังรู้สึกว่าคนคนนี้ออกจะซื่อๆ เซ่อๆ อยู่สักหน่อย พอมาตอนนี้จึงรู้ชัด ความรู้สึกของเขานับว่าไม่เลวเลยจริงๆ ยายหนูคนนี้เลิกมองตัวเองเป็นคนนอกไปเรียบร้อยแล้ว!


[Go To Next Chapter]( ./62.md)