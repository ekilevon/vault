##บทที่ 991 : คนบ้า!
สถานี BTV
ประตูห้องซ้อมปิดเอาไว้ตลอดเวลา
มีเสียงกีตาร์…
เสียงเบส…
เสียงเล่นดนตรี
แต่กลับไม่มีเสียงของนักร้อง!
เพราะเวลานี้จางเย่เปล่งเสียงร้องไม่ออกอีกต่อไป อาการของเขาร้ายแรงถึงขั้นเสียงหายไปแล้ว ตอนพูดยังพอเปล่งเสียงออกมาได้บ้าง แต่พอจะร้องเพลง กลับไม่มีเสียงออกมาเลยแม้แต่น้อย มีแต่เสียงลม! แต่ถึงจะเป็นอย่างนั้น เขาก็ยังฮัมเพลงตาม พยายามซ้อมประสานกับวงดนตรี
ซ้อมเพลงแรกเสร็จ
ก็ซ้อมเพลงที่สองต่อทันที
สองชั่วโมงผ่านไป นักดนตรีและสตาฟเห็นคนสวมหน้าโจ๊กเกอร์ที่ยืนอยู่บนเวทีด้วยอาการโงนเงนแล้วต่างรู้สึกปวดใจ
ไป๋หย่วนเฟยทนไม่ไหวอีกต่อไป “โอเคแล้ว พอได้แล้ว!”
ทว่าจางเย่กลับบอก “คุณ...นักดนตรี…ขอ...อีกที!”
ไป๋หย่วนเฟยร้อนใจ “คุณอาการหนักขนาดนี้ เท่านี้ก็พอแล้ว! ไปโรงพยาบาลก่อน!”
จางเย่โบกมือปฏิเสธ “ผมไม่เป็นไร เอา...อีก” หนำซ้ำเขายังเดินลงจากเวที มาคุยกับมือกีตาร์ ชี้จุดที่มีปัญหา “ตรงนี้...ผม...อยากได้...แค่กๆ...แค่กีตาร์...โซโล่” แล้วชี้ไปอีกที่หนึ่ง แล้วพูดอย่างยากลำบาก “ตรงนี้...ผมร้อง...ปากเปล่า”
มือกีตาร์รีบบอก “ครับๆ ทราบแล้ว คุณ คุณไม่ต้องใช้เสียงแล้วครับ!”
จางเย่พยักหน้า “อีกที...รบกวนด้วย”
อีกครั้ง
อีกครั้ง
และอีกครั้ง
นี่คือสไตล์การทำงานของจางเย่แต่ไหนแต่ไรมา เขาเข้มงวดกับมาตรฐานของตนเองอย่างหนัก ในแง่การสร้างสรรค์ผลงานล้วนแล้วแต่ไม่เคยยอมให้มีที่ติ ถึงแม้เวลานี้สภาพร่างกายของเขาจะย่ำแย่เพียงใด แต่เขาก็ต้องทำให้สุดชีวิต
ให้แสดงตบตาไปก่อน?
ค่อยมาตัดต่อทีหลัง?
เอาแค่พอใช้ก็ได้?
นั่นไม่ใช่สไตล์เขา!
หานฉีนั่งอยู่บนม้านั่งตัวหนึ่งด้านล่างเวที นัยน์ตาของเธอแดงเรื่อขึ้นมาไม่รู้ตั้งแต่เมื่อใด
การซ้อมเสร็จสิ้นลง
หานฉีรีบวิ่งขึ้นไปบนเวทีทันที ประคองหน้ากากโจ๊กเกอร์ลงจากเวที รีบกลับห้องพัก “ทางสถานีเชิญหมอมาไว้แล้วค่ะ!”
จางเย่พยักหน้า “ขอบ...คุณ”
หานฉีพูดอย่างปวดใจ “คุณ คุณไม่ต้องพูดอะไรหรอกค่ะ”
ทันทีที่พวกเขาจากไป หูเฟยก็มาถึงพร้อมคนของเขา!
หูเฟยถามด้วยความกังวล “เป็นไงบ้าง?”
ไป๋หย่วนเฟยฝืนยิ้ม “ซ้อมเสร็จแล้วครับ”
สีหน้าของมือกีตาร์เต็มไปด้วยความประทับใจ “ผมล่ะไม่เคยเจอใครทุ่มสุดชีวิตขนาดนี้! คนที่สภาพร่างกายแข็งแรงดี เมื่อวานเล่นสองเพลงก็ซ้อมได้แค่เจ็ดแปดรอบ แต่เขาป่วยอาการร่อแร่แบบนี้ ยังซ้อมทั้งสองเพลงไปรวมๆ แล้วยี่สิบสามรอบ! ผมไม่เคยเจอคนแบบนี้จริงๆ! เอาชีวิตมาล้อเล่นชัดๆ!”
โหวเกอถาม “เขาจะร้องเพลงได้เหรอ? จะขึ้นเวทีไหวไหม?”
ต้าเฟยวิตก “อีกเดี๋ยวก็จะเริ่มอัดรายการแล้ว!”
ไป๋หย่วนเฟยเหม่อลอยไปชั่วขณะ “วางใจเถอะ เขาจะต้องขึ้นเวทีได้แน่ คนอย่างเขา ต่อให้ฟ้าถล่มลงมาก็จะขึ้นไปยืนร้องเพลงบนเวทีจนจบท่อนสุดท้ายค่อยสลบ!”
……
นอกจากโจ๊กเกอร์ นักร้องอีกทั้งห้าคนต่างเตรียมตัวพร้อมแล้ว
ที่ห้องพักของหน้ากากไม้ใกล้ฝั่ง
หน้ากากไม้ใกล้ฝั่งถาม “โจ๊กเกอร์เป็นไงบ้าง?”
ผู้ดูแลของเธอถอนหายใจ “ได้ข่าวว่าเพิ่งซ้อมเสร็จ แต่ไม่มีเสียงเลยค่ะ”
ไม้ใกล้ฝั่ง “น่าเสียดาย”
ผู้ดูแล “นั่นสิคะ ต้องตกรอบแน่แล้ว”
……
ในห้องพักของหน้ากากดอกไม้ต้องฝน
ผู้ดูแลของเธอกล่าว “อาจารย์ คุณรู้สึกยังไงบ้างคะ?”
“ดีมากค่ะ” ดอกไม้ต้องฝนยิ้มน้อยๆ “แทบคอยไม่ไหวแล้ว”
ผู้ดูแล “ดีเลยค่ะ คราวนี้เราต้องถล่มนักร้องคนอื่นราบคาบแน่!”
ดอกไม้ต้องฝนพลันถามขึ้น “ได้ยินว่ามีหน้ากากนักร้องคนหนึ่งป่วยเหรอคะ?”
ผู้ดูแลกระแอม “ใช่ค่ะ อาการหนักทีเดียว ขนาดเปล่งเสียงยังลำบากมาก ตามกติกาต้องมีการคัดออกรอบละสองคน เขาต้องเป็นหนึ่งในนั้นแน่เลย เพลงแรกจะรอดหรือเปล่าก็ยังไม่รู้ อย่าเพิ่งพูดถึงเพลงที่สองเลย”
เรื่องของโจ๊กเกอร์ ผู้เข้าแข่งขันคนอื่นต่างได้ยินกันหมดแล้วและรู้สึกเสียดายมาก ในความคิดของพวกเขา เพลงก่อนหน้าของคนผู้นี้ถึงแม้จะพิลึกไปสักหน่อย แต่ความจริงก็ทรงพลังอย่างมาก เสียงเบล แคนโต้แบบนั้นหาใครเหมือนไม่ได้อีกแล้ว พูดตามตรงนี่น่าจะเป็นคู่ต่อสู้ที่แข็งแกร่งคนหนึ่งของพวกเขา แต่ตอนนี้กลับเป็นหวัดหนักจนเสียงหาย นี่เป็นหายนะชัดๆ ไม่ว่าโจ๊กเกอร์จะขึ้นเวทีได้หรือไม่ ก็ดูเหมือนจะหมดโอกาสผ่านเข้ารอบแน่แล้ว!
……
ณ ห้องพยาบาล
จางเย่กลับมาถึงแล้ว
หานฉีถามด้วยความร้อนใจ “คุณหมอคะ รีบดูเขาทีค่ะ!”
เวลานี้เหงื่อเม็ดใหญ่ผุดเต็มศีรษะของจางเย่จนไหลหยด แม้จะสวมหน้ากากเอาไว้จนทำให้มองไม่เห็นสีหน้า แต่ก็รู้ได้ว่าต้องไม่ดีแน่นอน!
หมอขมวดคิ้วเดินเข้าไปดูอาการ “อ้าปาก”
จางเย่ทำตาม
“เปล่งเสียง”
“อา”
“แลบลิ้น”
หมอหยิบปรอทวัดไข้เสียบไว้ในปากของเขา ใส่หูฟังแพทย์แล้วกดฟังตามตำแหน่งต่างๆ บนหน้าอก เมื่อปรอทวัดไข้ส่งสัญญาณว่าวัดเสร็จเรียบร้อย หมอหยิบมาดู
ไข้สูงสี่สิบองศา!
หมอหน้าถอดสี!
หานฉีเองก็หน้าซีด!
ประตูห้องพยาบาลถูกคนทยอยผลักเปิดเข้ามาติดๆ กัน หูเฟยและทีมรายการมาแล้ว และยังมีต่งซานซานซึ่งแต่งตัวเสร็จแล้วแต่ได้ยินว่าเกิดเรื่องฉุกเฉินก็รีบรุดมา
ต่งซานซานถาม “เป็นยังไงบ้างคะ?”
“คุณหมอ” หูเฟยเอ่ย “เขาไหวรึเปล่า?”
หมอตอบทันที “เปลี่ยนคนเถอะ เขาขึ้นเวทีไม่ไหวหรอก!”
หูเฟยถอนหายใจ “หนักแค่ไหน?”
หมอชูปรอทวัดไข้ให้ดู “ไข้สูงสี่สิบองศา อาการหวัดขั้นรุนแรง ทอนซิลอักเสบ และยังมีสัญญาณโรคปอดอีก คุณคิดว่าไงล่ะ?”
“อะไรกัน?”
“หนักขนาดนี้?”
“นี่มัน…”
“งั้นก็ไม่ไหวจริงๆ แล้ว!”
หมอหันไปหาจางเย่ แล้วสั่ง “รถมารออยู่ข้างนอกแล้ว คุณต้องรีบไปรักษาตัวที่โรงพยาบาลกับผมทันที อย่าคิดจะขึ้นเวทีเลย ไม่มีทางหรอก!”
แต่จางเย่กลับสั่นศีรษะ “ผม...ไม่...เป็นไร!”
หมอพูดเสียงดุ “ขนาดนี้ยังว่าไม่เป็นไรอีก? คนทั่วไปเป็นแบบคุณขนาดจะลุกยังไม่ขึ้น คุณยังจะมาซ้อมอีก? ทั้งยังซ้อมไปถึงสองชั่วโมงด้วย? คุณอยากตายหรือไง?”
ทุกคนจึงเพิ่งรู้ว่า หน้ากากโจ๊กเกอร์ซ้อมเพลงเมื่อสักครู่นี้ด้วยสภาพเช่นไร!
แต่เสียงที่ลอดใต้หน้ากากออกมายังคงยืนกรานหนักแน่น “ผมไม่เป็นไร”
หมอพูดด้วยความโมโห “คุณต้องไปโรงพยาบาลกับผมเดี๋ยวนี้!”
หูเฟยเองก็รู้ว่าไม่ไหวแล้ว จึงรีบบอก “อาจารย์โจ๊กเกอร์ คุณ…”
จางเย่ขัด “ไม่ต้องพูด...แล้ว ผมจะขึ้นเวที”
หมอส่งเสียงเอ็ด “จะยืนยังไม่ไหวเลยคุณ! เสียงก็แทบไม่มีแล้ว! จะขึ้นเวทีอะไรอีก!”
จางเย่มองเขา “ฉีด...สเตียรอยด์***...ให้ผม!”
หมอ “อาการแบบนี้ สเตียรอยด์ก็เอาไม่อยู่หรอก!”
จางเย่ยืนกราน “ฉีด...ให้ผม!”
เสียงพูดของเขาในตอนนี้หายไปถี่ขึ้น ดังนั้นทั้งประโยคจึงเสียงขาดกระท่อนกระแท่น แทบไม่ได้ยินอะไร แต่ทุกคนก็ยังฟังเข้าใจ
“อาจารย์โจ๊กเกอร์!”
“คุณ..”
จางเย่โบกมือ สื่อความหมายว่าเขาไม่อยากคุยอะไรอีก!
หมอมองตาของจางเย่ “คุณแน่ใจนะ?”
จางเย่พยักหน้า “ครับ!”
หมอเองก็จนปัญญา “ผมบอกคุณไว้ก่อนนะ อาการคุณหนักมาก ถ้าฉีดไปแล้ว อาจจะมีผลข้างเคียงรุนแรงกว่าเคสอื่นเยอะ!”
จางเย่รับทราบ “ครับ!”
หมอกัดฟันกรอด “ได้!” แล้วหันหลัง “อย่ามุงกันเยอะ ออกไปข้างนอกกันก่อนเถอะ”
หูเฟยกับคนอื่นๆ ไม่อิดออด ยอมออกไปแต่โดยดี
มีเพียงหานฉีที่ไม่ยอมไป เธอยังคงเฝ้าอยู่
จางเย่ดึงคอเสื้อเล็กน้อย เผยลำคอออกมา
หมอหันไปเตรียมยา
หานฉียืนอยู่ข้างๆ กัดริมฝีปากไว้ ไม่ส่งเสียงอะไร
ผ่านไปห้านาที
“พร้อมนะ?”
“ครับ”
“จะฉีดแล้ว”
“ได้”
หมอเล็งที่ลำคอของจางเย่ เจาะเข็มเข้าไปอย่างรวดเร็ว แล้วค่อยๆ ฉีดตัวยาเข้าไปช้าๆ
เปลือกตาของจางเย่กระตุก รู้สึกถึงความเจ็บปวดที่แล่นปราดเข้ามา เขาเป็นคนประเภทที่กลัวการไปโรงพยาบาลที่สุด ตั้งแต่เล็กจนโต แค่เอ่ยถึงโรงพยาบาลก็หน้าถอดสีแล้ว ดังนั้นเวลาเจ็บป่วยเขาจึงมักจะอยู่บ้านกินยาแล้วรอให้หายเอง แต่วันนี้เลี่ยงไม่ได้แล้ว เขาจำเป็นต้องมีเสียง เขาจะต้องร้องเพลงให้ได้!
การฉีดยาเสร็จสิ้น
หมอช่วยเขานวดกล้ามเนื้อ
หลังจากนั้นพักใหญ่ หมอก็เอ่ยถาม “ไหนคุณลองเปล่งเสียงหน่อย”
จางเย่ลองร้องเพลงท่อนหนึ่ง “เขาผงาด...น้ำใสงาม...ปานภาพวาด…”
เสียงยังคงหายอยู่!
หมอส่ายหน้า “ไม่ไหว”
หานฉีรีบเข้ามา “อาจารย์ พอเถอะค่ะ ช่างเถอะนะคะ!”
จางเย่กลับยังยืนยัน “ดีขึ้น...หน่อยแล้ว! อีกเข็ม!”
หมอพูดด้วยน้ำเสียงโมโห “คุณคิดว่าเป็นยาโด๊ปรึไง? นี่มันสเตียรอยด์นะ! รู้ถึงผลข้างเคียงของมันรึเปล่า? เข็มเดียวก็เกินพอแล้ว!”
“เอาอีก!” จางเย่เสียงแข็ง
หมอได้แต่กัดฟัน “ถ้าเกิดอะไรขึ้นมา ผมไม่รับผิดชอบนะ!”
จางเย่ “มา!”
ฉีดเข้าไปอีกเข็มหนึ่ง!
เข็มนี้เจ็บปวดยิ่งกว่าเข็มแรก มือของจางเย่สั่นเทิ้ม ความเจ็บปวดไม่ได้อยู่ตรงแค่บริเวณที่เข็มเจาะ แต่เป็นความเจ็บปวดที่แผ่ซ่านไปตั้งแต่ลำคอจนถึงทรวงอก!
ยาฉีดเสร็จแล้ว
จางเย่เหงื่อไหลเป็นสายน้ำ รอคอยให้ยาออกฤทธิ์อยู่ครู่หนึ่ง แล้วจึงลองอีกครั้ง “เขาผงาดน้ำใสงามปาน...ภาพวาด!”
ดีขึ้นเยอะ!
แต่ยังไม่พอ!
ยังขึ้นเสียงสูงไม่ไหว!
จางเย่หลับตา “เอาอีก!”
หานฉีร้องห้าม “ไม่ได้นะคะ! ไม่ได้เด็ดขาด!”
จางเย่สีหน้าเฉียบขาด “อีกเข็ม!”
หานฉีตะโกน “อาจารย์!”
จางเย่พูดขึ้นเสียงโดยไม่สนใจเหตุผล “ทำสิ!”
ครั้งนี้หมอไม่พูดอะไรอีก เขามองชายที่อยู่ใต้หน้ากากโจ๊กเกอร์ผู้นี้อย่างเงียบๆ หันตัวกลับ หยิบเข็มฉีดยาขึ้นมา…
หานฉีทนดูต่อไปอีกไม่ไหวแล้ว เธอหันหลังผลักประตูวิ่งออกไป หูเฟยเพิ่งกลับมาจากสั่งการบนเวทีเสร็จ แต่หน้าห้องพยาบาลก็ยังมีคนอยู่ไม่น้อย
โหวเกอ เสียวหลวี่ ต้าเฟย พวกเขาอยู่กันครบ
“เป็นไงบ้าง?”
“ร้องได้หรือยัง?”
“สถานการณ์เป็นยังไงบ้างน่ะเสี่ยวหาน?”
หานฉีพูดอะไรไม่ออก ได้แต่ทรุดตัวลงนั่งร้องไห้!
“เสี่ยวหาน!”
“นี่…”
ทุกคนสบตากัน ทันใดนั้นก็รู้สึกราวหัวใจถูกบีบรัด!
ไม่นานนัก ประตูห้องพยาบาลก็ถูกคนข้างในผลักเปิดออกมา คนที่เดินออกมาคนแรกก็คือหมอ
ทุกคนที่เข้าไปล้อมถาม!
“คุณหมอครับ!”
“ไหวรึเปล่าคะ?”
“อาจารย์โจ๊กเกอร์เป็นยังไงบ้างครับ?”
หมอมองทุกคน แล้วพูดด้วยท่าทางพ่ายแพ้ “ทีหลังถ้ามีเรื่องเขาอีก ไม่ต้องเรียกผมมานะ! ผมเคยรักษาดารามาหลายคน ฉีดสเตียรอยด์ให้ก็เคย แต่คนบ้าไม่รักชีวิตอย่างเขา ในชีวิตผมเพิ่งจะเคยเจอเป็นครั้งแรก! พวกคุณไปเชิญคนแบบไหนมารายการกันแน่?!”
-----------------------------------------
***การฉีดสเตียรอยด์เพื่อลดไข้ พบการใช้ได้บ้าง แต่ไม่ถูกต้องตามหลักการแพทย์ ไม่สมควรลอกเลียนแบบ อาจทำให้เป็นอันตรายได้


[Go To Next Chapter]( ./92.md)