##บทที่ 979 : กรรมกรแท่นขุดเจาะน้ำมันดิบอะไรของนายเล่า!
สองสามวันให้หลัง
ที่บ้าน
จางเย่รับสายจากเฉินกวง
“จาง ‘เดอะแมสก์ฯ’ เชิญฉันล่ะ”
“ผมรู้ ผมแนะนำชื่อคุณเอง”
“เรื่องเนื้อหารายการทางทีมผู้กำกับบอกฉันแล้ว ฟังดูดีมาก ทำเอาฉันตื่นเต้นไปหมดเลย แต่ว่าฉันค่อนข้างกังวลน่ะ เลยไม่ค่อยอยากไป”
“คุณร้องเพลงเก่งตั้งขนาดนี้ มีอะไรให้กังวลอีกเหรอ?”
“นายไม่รู้อะไร ตอนนี้วงการเพลงมีคนอยู่ตั้งเท่าไรแล้ว? พวกหน้าใหม่น่ะ แต่ละคนร้องเก่งพอๆ กัน เสียงก็ดี ฉันจะไม่กังวลได้เหรอ?”
“ร้องเก่งกว่าคุณอีกหรือไง?”
“ถ้าใส่หน้ากากมันก็อีกเรื่อง มันไม่พึ่งชื่อเสียง ไม่พึ่งหน้าตา แต่ดูที่ความสามารถในการร้องเพลงล้วนๆ แถมเพลงที่เลือกไปร้องก็สำคัญมากอีก เฮ้อ นายเองก็ไม่เข้าใจดนตรี พูดไปนายก็ไม่รู้เรื่องหรอก ช่างเถอะ ฉันจะลองคิดดูอีกที่ก็แล้วกัน ถ้าไม่ไหวฉันก็ไปเป็นทีมกรรมการคนทายก็ได้ ทางทีมผู้กำกับก็เชิญอยู่เหมือนกัน บอกว่าถ้าฉันไม่เข้าร่วมแข่งก็ไปเป็นกรรมการแทนได้”
“ได้ คุณลองคิดดูดีๆ เถอะ”
“ขอถามคำสิ รายการนี้จะฮิตไหม?”
“รายการที่ผมผลิต คุณคิดว่าไงล่ะ?”
“โอเค เข้าใจแล้ว”
……
สถานี BTV
รายการ ‘เซียนเกะเป๊ะเนื้อ’ ตอนสุดท้ายฉายจบลงแล้ว ความจริงการอัดรายการเสร็จสิ้นไปตั้งแต่อาทิตย์ก่อนแล้ว วันนี้ ทีมงาน ‘เซียนเกะเป๊ะเนื้อ’ ได้เปลี่ยนชื่อเป็น ทีมงาน ‘The Mask Singer’ อย่างเป็นทางการ ยังคงเป็นทีมงานเก่า สมาชิกส่วนใหญ่หน้าเดิมๆ และมีสมาชิกที่ย้ายมาเพิ่มจากแผนกอื่นอีกสิบกว่าคน
ทีมรายการ ‘The Mask Singer’ เข้าสู่กระบวนการผลิตอย่างเป็นทางการ
ในบริเวณออฟฟิศ ทุกคนต่างกำลังง่วนกับงาน
หูเฟยกำลังโทรศัพท์ ปลายสายเป็นเสียงผู้หญิง
“อาจารย์หลี่ ผมหูเฟย จากสถานีบีทีวี”
“อา สวัสดีค่ะผู้กำกับหู”
“เรื่องที่คุยกับคุณไว้เมื่อวันก่อน คุณได้คิดว่ายังไงบ้างครับ?”
“ฉันยังคิดอยู่เลยค่ะ ยังตัดสินใจไม่ได้เลย”
“ถ้าเป็นเรื่องค่าตัวล่ะก็ ทางเราพอจะเพิ่มได้อีกหน่อยนะครับ”
“คุณเข้าใจผิดแล้ว ไม่ใช่เรื่องค่าตัวหรอก ฉันคิดว่ารายการนี้ดีมาก ฉันเองก็อยากเข้าร่วมมาก แต่ก็แค่รู้สึกกลัวจะกดดันหนัก ก็เลยลังเลอยู่น่ะค่ะ”
“จากความสามารถของคุณ เวทีนี้ไม่มีปัญหาแน่นอนครับ คุณคือศิลปินคนแรกที่ผมโทรหา เพราะผมเป็นแฟนเพลงของคุณมาโดยตลอดเลยนะ”
“ขอบคุณนะคะผู้กำกับหู ถ้าอย่างนั้น…”
“มาเถอะนะครับ ตัวตนของคุณ ผมจะปิดเป็นความลับ!”
“งั้น…งั้นก็ได้ค่ะ”
“ดีครับ ตกลงแล้วนะ?”
“เฮ้อ คราวนี้ฉันคงต้องแล้วแต่ดวงแล้ว”
พอวางสาย
หูเฟยก็หัวเราะเสียงดัง “ได้แล้วคนหนึ่ง!”
ต่งซานซานกะพริบตา “คนนั้นน่ะหรือคะ?”
“ใช่ คนนั้นแหละ!” หูเฟยพูดเหมือนรู้เรื่องกันเพียงสองคน
เมื่อพวกทีมงานหน้าใหม่ได้ยิน ก็รู้สึกอยากรู้อยากเห็น แต่พวกเขาก็ไม่กล้าถามว่าใคร ดูจากที่หูเฟยกับต่งซานซานรวมถึงคนอื่นที่เกี่ยวข้องก็รู้แล้วว่า บุคคลผู้นี้ต้องเป็นดาราใหญ่ชื่อดังแน่นอน!
ด้านต้าเฟยก็พูดขึ้นทันใด “พี่หู ผมก็ได้มาคนหนึ่งแล้ว!”
หูเฟยรีบเดินไปหา “ใคร?”
“นักแสดงคนนั้นครับ” ต้าเฟยพูดอย่างมีลับลมคมใน
หูเฟยดันฟังแล้วรู้เรื่อง ถึงกับบอก “ดี! ดี! ดี!”
ต้าเฟยว่า “แต่ว่าเรื่องที่เขาร้องเพลงเก่งเป็นเรื่องที่บอกต่อกันมา ทุกคนก็ยังไม่เคยได้ยินมาก่อน ดังนั้นผมก็กังวลนิดหน่อย เลยให้เขาส่งคลิปมาสักเพลง”
หูเฟยพยักหน้า “จริงสิ ถ้าเป็นนักร้องอาชีพ ก็ไม่จำเป็น แต่ศิลปินสาขาอื่นคงต้องฟังก่อนสักหน่อยเพื่อไว้เป็นการการันตี ไม่งั้นพอถึงเวลาจ่ายเงินเชิญคนมาแต่ดันร้องไม่ดี จะเปลี่ยนคนกะทันหันก็คงไม่เหมาะ และคงไม่ทันด้วย”
ต้าเฟยพูด “งั้นเรามาลองฟังกันดู”
หูเฟยเรียกรวมทุกคน “เข้ามารวมกันตรงนี้หน่อย มาลองฟังกันดู”
ทีมรายการจึงเข้ามารวมกัน
ไฟล์เพลงถูกคลิกเปิด ไม่มีชื่อบอกไว้ว่าเป็นของใคร มีเพียงบทเพลงฉบับทดลองร้อง
เมื่อฟังดู ก็ได้ยินเสียงผู้ชายเปล่งตัวโน้ตออกมา
“ฉันเคยตกหลุมรักผู้หญิงเมื่อวันวาน”
“รอยยิ้มของเธอช่างอ่อนหวาน
“อยู่มาวันหนึ่ง…”
ทุกคนตกตะลึง!
“ร้องเพราะจริงๆ!”
“สุดยอด!”
“นี่ใช่นักแสดงเหรอ? นักร้องอาชีพก็ร้องแบบนี้เลยนี่?”
“ใครกันเนี่ย? พี่เฟย บอกพวกเราหน่อยสิ!”
“นั่นสิ อยากรู้เลย! ใครกันนะ?”
“ฟังไม่ออกเลยว่าเป็นใคร!”
ต้าเฟยหัวเราะอย่างมีเลศนัย “ความลับน่ะ ความลับ”
หูเฟยเองก็ให้ผ่าน “โอเค! อาจารย์คนนี้ไม่มีปัญหา!”
ต้าเฟยกล่าว “ครับ งั้นผมจะไปติดต่อทันที!”
หูเฟยกำชับ “จำไว้ว่าความลับนะ!”
“รับทราบ!” ต้าเฟยรับปาก
หนึ่งคน…
ห้าคน…
แปดคน…
ได้ศิลปินเข้าร่วมมากขึ้นทุกที!
นี่เป็นสิ่งที่เกินกว่าทีมรายการทุกคนคาดคิดไว้ไปไกลลิบ พวกเขาคิดว่าต้องใช้วาทศิลป์โน้มน้าว ต้องทำงานหนักมากจึงจะได้คนมา แต่ปรากฏว่ากลับกันตาลปัตร เมื่อพวกเขาแจ้งเนื้อหาและพื้นฐานรายการบางส่วนกับศิลปินเหล่านั้น หลายคนก็สนใจทันที แม้แต่นักร้องชื่อดังเมื่อสิบกว่าปีก่อนที่ตอนนี้แทบไม่ปรากฏตัวต่อสาธารณชนคนหนึ่งก็สนใจ ทุกคนตกลงมาร่วมทันที! เหล่าศิลปินเองก็ไม่ได้ทึ่ม บางรายการที่เรตติ้งงั้นๆ ต่อให้จ่ายค่าตัวให้พวกเขาได้มากแค่ไหนพวกเขาก็ไม่อยากไป! แต่บางรายการที่แค่ฟังก็มีแววฮิตทั่วประเทศ ต่อให้ทีมรายการไม่ได้เชิญ ศิลปินบางคนก็พยายามหาทางมาเอง แม้ค่าตัวได้ค่อนข้างน้อย ก็ยังเต็มใจจะมา และรายการ ‘The Mask Singer’ ที่ผลิตโดยจางเย่ ก็คือรายการประเภทที่ว่า!
“พี่หู ลองฟังคลิปเสียงนี้หน่อยสิครับ”
“มาแล้ว”
“เป็นไงบ้างครับ?”
“ดีเลย! เสียงใสมาก!”
“งั้นผมติดต่อไปนะ?”
“เป็นใคร?”
“ดาราคนหนึ่งที่มาสมัครครับ”
“ดี!”
ทันใดนั้น ต้าเฟยที่หยิบรายชื่อแผ่นหนึ่งขึ้นมาก็ต้องชะงัก
“มีอะไรเหรอพี่เฟย?” ทีมงานใหม่ที่ชื่อหานฉีถาม
ต้าเฟยกล่าว “คนนี้ใครแนะนำน่ะ? ทำไมมีแต่เบอร์โทร ไม่เห็นมีชื่อ?”
หานฉีเป็นหนึ่งในทีมรายการจำนวนน้อยที่สามารถเข้าถึงรายชื่อแผ่นนี้ได้ “ไม่ทราบค่ะ ไม่ใช่คนที่ฉันเสนอ” แล้วหันไปถามเพื่อนร่วมงานคนหนึ่ง “พี่ซุน พี่เขียนรึเปล่า?”
คนผู้นั้นพอมองดูก็ตอบ “ไม่ใช่ฉันนะ”
หูเฟยเองก็เดินมาดู “ลองโทรไปสิ ถามดูก่อนว่าเป็นใคร ศิลปินที่อยู่บนรายชื่อแนะนำนี้ล้วนไม่ใช่กระจอก”
ต้าเฟยส่งต่อให้หานฉี “ฉันยังติดงานอยู่ เธอโทรแล้วกัน”
“ตกลงค่ะ” หานฉีรู้สึกตื่นเต้นมาก สำหรับเธอการมีโอกาสติดต่อกับศิลปินดังโดยตรงก็นับว่าคุ้มแล้ว เธอรีบกดเบอร์โทรออกทันที
……
ที่บ้าน
กริ๊ง กริ๊ง กริ๊ง
มือถืออีกเครื่องหนึ่งของจางเย่ดังขึ้น มือถือเครื่องนี้เป็นเครื่องที่จับฉลากได้มาจากงานเลี้ยงประจำปีของ CCTV เขาเอาซิมใหม่ใส่เข้าไป
จางเย่จงใจดัดเสียง “ฮัลโหล”
“ฮัลโหล อาจารย์ สวัสดีค่ะ” หานฉีที่อยู่ทางปลายสายเอ่ยอย่างสำรวม
“อืม สวัสดี”
“พวกเราคือทีมรายการ ‘เดอะแมสก์ซิงเกอร์’ ค่ะ ไม่ทราบว่าได้มีคนติดต่อคุณไปหรือยังคะ?” หานฉีรู้สึกว่าน้ำเสียงของอีกฝ่ายพิลึกชะมัด
“มี”
“มีแล้วเหรอคะ?”
“อืม”
“ขอโทษนะคะ ดูเหมือนทางเราไม่ได้เขียนชื่อไว้ ไม่ทราบว่าคุณคือ?”
“คนธรรมดา”
“อ่า คือ คุณแช่อะไรคะ?”
“ความลับ”
“อายุเท่าไรคะ?”
“ไม่เยอะ”
“อาชีพล่ะคะ?”
“กรรมกร”
“หา! คุณเป็นกรรมกรเหรอคะ?”
“อืม”
“เฮือก งะ งั้นคุณแน่ใจนะคะว่าจะเข้าร่วมรายการ ‘เดอะแมสก์ซิงเกอร์’?
“ใช่”
“หากไม่ใช่นักร้องอาชีพ ทางเราจำเป็นต้องขอคลิปทดลองร้องเพลงด้วยค่ะ คุณช่วยส่งให้ทางเราได้หรือเปล่าคะ? ส่งมาทางอีเมลเราก็ได้ค่ะ”
“ได้”
“งั้นก็ขอบคุณค่ะ”
“ไม่เป็นไร”
การสนทนาจบลงไปเช่นนั้น
จางเย่ขำอยู่พักหนึ่ง เขาเองก็ไม่ได้ตั้งใจจะปิดบังพวกหูเฟยกับต่งซานซานหรอก แต่ประเด็นคือเรื่องนี้บอกไม่ได้ เขาจำเป็นต้องเขาร่วมแบบไม่เปิดเผยชื่อ
ทดลองร้องเพลง?
เอาไว้คัดสินะ?
เลือกเพลงอะไรดีล่ะ?
จางเย่ลังเลไปครู่หนึ่ง แล้วก็สุ่มเลือกมาเพลงหนึ่ง เขาไม่มีอุปกรณ์เฉพาะ และเล่นเครื่องดนตรีไม่เป็น ก็อัดเสียงร้องปากเปล่าธรรมดาไปแล้วกัน อย่างมากก็ตัดต่อสักหน่อย งานนี้ทำที่บ้านก็ได้ ยังไงก็เป็นแค่คลิปทดสอบเสียง โชว์ความสามารถสักหน่อยก็ใช้ได้แล้ว
กระแอมให้คอโล่ง แล้วเริ่มร้อง
นี่เป็นครั้งแรกที่จางเย่อัดเสียงร้องเพลงอย่างเป็นการเป็นงาน จึงรู้สึกค่อนข้างแปลก แต่เมื่อเขาเปล่งเสียงออกมา เสียงของเขาก็ทำเอาตัวเองตกตะลึงไปเช่นกัน!
……
อีกด้าน
ทีมรายการ ‘The Mask Singer’
หานฉีพูดอย่างหมดปัญญา “ใครแนะนำคนนี้มากันแน่นะ? ทำไมมีคนติดต่อเขาไปแล้วล่ะ?”
“รู้ไหมว่าเป็นใคร?” หูเฟยเข้ามาถาม
“เขาไม่ยอมบอกค่ะ!” หานฉีพูดเคืองๆ
ต้าเฟยสับสน “ไม่บอก?”
หานฉีกล่าว “เขาไม่บอกอะไรเลยสักอย่าง ฉันถามว่าเขาทำอะไร เขาก็บอกว่าตัวเองเป็นกรรมกรซะอย่างนั้น!”
“พรูด!” เสียวหลวี่ที่กำลังดื่มน้ำสำลักพรวด “กรรมกร?”
หูเฟยพูดไม่ออก ในรายชื่อนี้มีแต่ศิลปินใหญ่ทั้งนั้น จะมีคนเป็นกรรมกรทั่วไปอยู่ได้ยังไง? เขาแกล้งหยอกเธอเล่นหรือเปล่า?”
หานฉีพูดอย่างขุ่นเคืองขึ้นมา “คนนั้นแย่มากเลยค่ะ เขาดัดเสียงพูดแปลกๆ อย่างกับกลัวคนอื่นจะรู้ว่าเขาเป็นใคร ทำอย่างกับเป็นดาราดังมากๆ อย่างนั้นแหละ”
โหวตี้เหม่อไปแวบหนึ่ง “ถ้าจงใจดัดเสียงพูดจริง งั้นก็อาจจะเป็นดาราดังจริงๆ ก็ได้ ถ้าพูดปกติแล้วอาจทำให้คนอื่นจำเขาได้ง่ายๆ ก็ได้”
“หา?” หานฉีสะดุ้งโหยง “จริงหรือหลอก?”
เสียวหลวี่พยายามกลั้นขำ “จะมีดาราดังบอกว่าตัวเองเป็นกรรมกรด้วยเหรอ? นี่มาหยอกเสี่ยวหานของเราเล่นชัดๆ ฮ่าๆๆๆ ขำจะตายแล้ว!”
หานฉีหน้าแดง โกรธกว่าเดิม “ฉันให้เขาส่งคลิปเสียงร้องเพลงมาให้แล้ว ฉันอยากจะรู้นักว่าเขาเป็นกรรมกรอะไรกัน!”
สมาชิกทีมงานหน้าใหม่คนหนึ่งพลันอุทาน “เฮ้ย ส่งมาแล้ว? อันนี้รึเปล่า?”
หานฉีรีบวิ่งเข้าไปอย่างกับติดปีกบิน กัดฟันกรอดพลางชี้ไปที่หน้าจอ “ใช่ๆๆ เขานั่นแหละ!”
หูเฟยพูดกลั้วหัวเราะ “มา ทุกคนมาลองฟังกัน”
ต้าเฟยเองก็แปลกใจนัก “ผมล่ะอยากฟังว่าเขาเป็นใคร”
“ฉันฟังด้วย” เสียวหลวี่รีบเข้าไปมุงเช่นกัน “ฮิฮิ ดาราดังคนไหนนะขี้เล่นขนาดนี้ ขนาดน้องใหม่ของเรายังกล้าหยอก”
หานฉีหน้าร้อนผ่าว “พี่หลวี่ อย่าล้อฉันสิ”
เสียวหลวี่ “โอเค โอเค พี่สาวจะช่วยเธอด่าเขาเอง ตกลงไหม?”
หานฉี “อื้ม!”
จ๊ะเอ๋คนพิลึกเข้าให้แล้ว!
คนทั้งทีมเข้ามาล้อมวงดูเรื่องบันเทิงอย่างสนุกสนาน
น้องใหม่คนหนึ่งคลิกเปิดไฟล์ในอีเมล เริ่มเล่นคลิป
ไม่มีทำนอง
ไม่มีเสียงเครื่องดนตรี
ทุกคนผงะ จะร้องปากเปล่าเหรอ?
ปรากฏว่าเมื่อเริ่มเปิดปากร้องขึ้นมา ทุกคนก็ถูกพลังและเทคนิคของเสียงร้องนี้ทำเอาตกตะลึงอึ้งไป แค่ท่อนแรกมา เสียวหลวี่ก็ขนลุกเกรียว!
“เขาผงาดน้ำใสงามปานภาพวาด!”
“มาตุภูมิสร้างชาติหลังอาชา!”
เป็นเสียงทุ้ม! แต่น้ำเสียงกลับมีพลังดึงดูด ฟังดูวัยรุ่น! นี่เพลงอะไรกัน? เพลงเก่า? ไม่ถูกต้อง ทำไมพวกเขาไม่เคยได้ยินมาก่อนเลย? หรือจะเป็นเพลงแต่งเอง?
เชี่ย!
นี่ใครกันนะ?
เป็นท่านเทพองค์ไหนในวงการดนตรีกัน?
มีนักร้องบางคนที่เปิดปากมาคำแรกก็บอกได้แล้วว่าเป็นใคร แม้คนผู้นี้จะจงใจดัดเสียงร้องของตน แต่ก็ไม่อาจปกปิดร่องรอยเอกลักษณ์การร้องเพลงเอาไว้ได้มิด! ทุกคนในทีมวันนี้ต่างได้ฟังคลิปเสียงของศิลปินไปจนถึงนักร้องอาชีพมาไม่น้อย แต่พวกเขาก็ต้องยอมรับว่า ดาราใหญ่นิรนามผู้นี้เป็นหนึ่งในเสียงร้องที่ดีที่สุด!
น้ำเสียง
เทคนิค
การคอนโทรล
ล้วนเป็นระดับมืออาชีพ!
หลายคนต่างฟังแล้วจมจ่อ!
หูเฟยร้องด้วยความตกใจ “นี่ใครกัน!”
ต้าเฟยอุทานสบถ “เชี่ย!”
เสียวหลวี่กล่าว “นี่คือผู้เข้าแข็งขันระดับบอสเลย!”
หานฉียืนอยู่ตรงนั้นอย่างมึนงง อ้าปากค้าง เธอไม่คิดเลยว่าดาราพิลึกที่เธอเพิ่งคุยโทรด้วยเมื่อกี้นี้จะร้องเพลงเพราะขนาดนี้!
แต่ในเวลาต่อมา ทุกคนก็แทบล้มตึง!
เนื้อเพลงท่อนต่อมาของคนผู้นี้ ทำเอาทุกคนแทบกระอักเลือด!
“เขาผงาดน้ำใสงามปานภาพวาด!”
“มาตุภูมิสร้างชาติหลังอาชา!”
“ข้าคือคนงานขุดเจาะน้ำมันก้องเกียรติกล้า!”
“สวมหมวกเหล็กออกท้าท่องล่องโลกา!”
พรืด!
พรูด!
พรวด!
คนทั้งออฟฟิศพากันพ่นสำลัก!
“หิมะยอดเขาเทียนซานโปรยมา!”
“เผชิญพายุทรายโกบีกระหน่ำโหม!”
“ชโลมธารเจียหลิงรับอรุณ!”
“เขาคุนหลุนส่งฟ้าคราสายันห์!”
“ฟ้าไม่หวาด!”
“ดินไม่หวั่น!”
“พายุสาดสายฟ้าฟาดก็ช่างมัน!”
“ข้ามอบมันมันดิบแด่มาตุภูมิ!”
“ที่ใดมีน้ำมัน ที่นั่นคือบ้านแห่งข้า!”
หานฉียืนโงนเงน!
นายมอบน้ำมันดิบแด่มาตุภูมิ?
มอบน้ำมันดิบแด่น้องสาวนายสิ!
“พายุหิมะสายฟ้าฟาดก็ช่างมัน!”
“ข้ามอบน้ำมันดิบแด่มาตุภูมิ!”
“ที่ใดมีน้ำมัน ที่นั่นคือบ้านแห่งข้า!”
“ธงแดงโบกพัดสะบัดเรืองรอง!”
“ผองผู้กล้าควบม้าศึกห้อทะยาน!”
“ข้าคือคนงานขุดเจาะน้ำมันผู้กล้า!”
“สวมหมวกเหล็กออกท้าท่องล่องโลกา!”
“ทุ่งหญ้าสุดสายตาตั้งแท่นเจาะ!”
“เมฆหมอกหนาเย้ยเยาะเจาะเข้าไป!”
“น้ำมันดิบใต้ผืนดินพบฟ้าใส!”
“มาตุภูมิอุดมไปด้วยน้ำมัน!”
“ฟ้าไม่กลัว!”
“ดินไม่เกรง!”
“มองโลกหล้าด้วยใจผยอง!”
“ข้ามอบน้ำมันดิบแด่มาตุภูมิ!”
“แผ่นดินเกิดมีน้ำมัน ใจข้านั้นชื่นบาน!”
เพลงจบลง
คลิปหยุดเล่นแล้ว
คนในออฟฟิศได้แต่มองหน้ากันไปมา!
ทันใดนั้น โหวตี้ก็ตบขาฉาด แล้วหงายท้องขำกลิ้งไปบนโต๊ะ “ฮ่าๆๆๆๆๆๆๆๆ!” งอตัวกุมท้องลุกไม่ขึ้นอยู่ตรงนั้น!
ต้าเฟยพ่นขำ!
เสียวหลวี่เองก็หัวเราะจนน้ำตาไหล “ไอ้หยา!”
มีเพียงหานฉีที่สีหน้าปั้นยาก แทบจะร้องไห้!
หูเฟยตบบ่าหานฉีอย่างช่วยไม่ได้ “ยืนยันได้แล้ว เธอโดนหยอกชัวร์”
หานฉีโกรธจนน้ำตาคลอ “พี่หู…”
“ฮ่าๆๆๆ!” หูเฟยเองก็ขำขึ้นมาอย่างสุดจะกลั้น
กรรมกร?
นายเป็นกรรมกร?
มารดามัน!
ดาราใหญ่อย่างนาย นักร้องระดับมืออาชีพเชี่ยวชาญอย่างนาย จะมาแอ๊บเป็นกรรมกรขุดน้ำมันดิบทำซากอะไรฟะ!
ยังจะมามอบน้ำมันดิบแด่มาตุภูมิอีก?
ทำไมไม่มอบถ่านหินแด่มาตุภูมิไปด้วยเลยล่ะ!
เวลานี้ คนทั้งหมดต่างตัดสินเจ้าของเสียงนี้ได้แล้ว!
นายลองดูคนอื่นสิ มีคนไหนไม่จริงจังบ้าง? มีคนไหนไม่ส่งคลิปเพลงที่โดดเด่นได้มาตรฐานเพื่อจะได้เข้าร่วมรายการพวกเขาบ้าง? แต่นายคนนี้เล่า? ไม่เพียงแต่ชื่อก็ยังไม่บอก ยังจะมาแกล้งหลอกว่าเป็นกรรมกรแรงงานอีก? แถมยังร้องเพลง ‘ข้ามอบน้ำมันดิบแด่มาตุภูมิ’ ออกมาจริงๆ? ที่สำคัญคือแม่งยังร้องโคตรเก่ง?
นี่คือดารารุ่นเก๋า!
หมอนี่ต้องเป็นดารารุ่นเก๋าแน่ๆ
แต่ว่าเป็นใครกัน?
ทำไมถึงฟังไม่ออก?
ต้าเฟยพูดขึ้น “พี่หู คนนี้ใครกัน?”
หานฉีกล่าวด้วยสีหน้าอมทุกข์ “ต้องเชิญเขามาด้วยเหรอคะ?”
“คนที่ร้องเพลงได้ขนาดนี้ มีเหตุผลอะไรที่จะไม่เชิญมาล่ะ?” หูเฟยกล่าวอย่างยินดี “ไม่ว่าจะเป็นใครก็ตาม ไม่ว่าเขาจะอยากปิดเผยตัวตนหรือไม่ กับคนผู้นี้… ต้องเชิญมาให้ได้!”
หานฉี “ฮึก”
ต้าเฟยพยักหน้า “ได้ครับ รับทราบ!”
หานฉีทำท่าจะพูด “พี่เฟย คือฉัน…”
ต้าเฟยตัดบท หัวเราะหึหึ “เสี่ยวหานเอ๋ย ต่อไปนี้เธอรับผิดชอบคนคนนี้แล้วกัน ทั้งเรื่องโทรศัพท์ติดต่อ เรื่องการชี้แจง เรื่องคอสตูม เธอรับผิดชอบหมดเลยนะ”
หานฉีน้ำตาคลอ “พี่เฟย ไม่เอาแบบนี้ไม่ได้เหรอ?”
“ฮ่าๆๆ ฝึกไว้น่า!” ต้าเฟยว่า “นักเลงอย่างนี้ ล้วนมีความมั่นใจ เป็นใหญ่ในวงการ รู้จักไว้เยอะๆ ไม่เสียหาย นี่ฉันหวังดีกับเธอนะเสี่ยวหาน”
หานฉีระแวง “จริงเหรอ?”
ต้าเฟยพูดขึงขัง “จริงแท้แน่นอน”
หานลี่ร้องอ้อ ฝืนใจกล่าว “โอเค ก็ได้ งั้นฉันจะลองดู”
ด้วยลักษณะเฉพาะของรายการ หน้ากากนักกร้องทุกคนที่เข้าร่วมรายการ ‘The Mask Singer’ จำเป็นต้องมีผู้ช่วยหนึ่งคน ซึ่งจะรับผิดชอบเรื่องการแต่งหน้า แต่งตัว หน้ากาก คอยติดต่อประสานเรื่องต่างๆ รวมถึงงานที่เกี่ยวข้องให้พวกเขา แต่หานลี่คิดยังไงก็รู้สึกเหมือนตัวเองถูกหลอก ต้องมาเจอกับนักร้องประหลาดคนนี้เข้า เธอรู้สึกว่าอนาคตช่างมืดมน! แต่เธอก็ต้องยอมรับ น้ำเสียงและเทคนิคการร้องเพลงของคนผู้นี้ช่างสุดยอดนัก!
ใครกันนะ?
วงการดนตรีมีคนแบบนี้ด้วยเหรอ?


[Go To Next Chapter]( ./80.md)