##บทที่ 1158 : จางเย่จะเข้าร่วมพิธีเปิดโอลิมปิก!
วันต่อมา
มีข่าวออกมาแล้ว
ที่สตูดิโอของจางเย่ เขตเจี่ยวเหมินตง
เสี่ยวหวังถือหนังสือพิมพ์เข้ามาหลายฉบับ พลางร้องบอก "หนังสือพิมพ์พาดหัวเช้าวันนี้มาแล้ว!"
ทุกคนต่างพากันรุมล้อมกันเข้ามา ขนาดจางเย่ตอนเดินผ่านก็ยังก้มศีรษะมองเล็กน้อย
‘เลื่อนการซ้อมพิธีเปิดกีฬาโอลิมปิก'
‘อาจเกิดปัญหาใหญ่ในพิธีเปิด!'
‘เปลี่ยนเพลงธีมและนักร้องในพิธีเปิดที่กำลังจะมาถึง!'
‘เจี่ยงฮั่นเวยไม่ได้ร้องเพลงธีมแล้ว?'
‘ตำแหน่งนักร้องในพิธีเปิดครั้งนี้จะตกเป็นของใคร?'
ข่าวนี้ทำให้แม้แต่ชาวเน็ตในโลกออนไลน์ก็ต้องตกตะลึง!
"เกิดอะไรขึ้น?"
"กำลังจะเริ่มอยู่แล้วนะ!"
"ตัวแทนต่างชาติเองก็ทยอยเข้าเมืองหลวงกันมาแล้วนะ!"
"ทำไมถึงเปลี่ยนเพลงธีมล่ะ? เพลงก่อนไม่เวิร์คเหรอ? ไม่ใช่ว่ากำหนดตัวเป็นเจี่ยงฮั่นเวยกับซูหานหรอกเหรอ? เชี่ย งั้นเหล่าเจี่ยงกับเจ๊ซูก็ทำงานฟรีน่ะสิ!"
"ไม่รู้ว่าเกิดอะไรขึ้นกันแน่"
"เปลี่ยนทั้งเพลงทั้งคนร้องกะทันหันแบบนี้เลยเหรอ?"
"จะทันไหมนะ?"
"แล้วจะเป็นใครขึ้นเวทีล่ะ?"
"งานใหญ่แบบนี้น่ะ มีคนจับตามองอยู่เยอะมากเลยนะ!"
"นั่นสิ คนแทบทั้งโลกเลย!"
ประชาชนต่างเป็นกังวลมาก อย่างไรเสียนี่ก็คือครั้งแรกที่ประเทศจีนได้เป็นเจ้าภาพจัดงานมหกรรมกีฬาโอลิมปิก เป็นครั้งแรกในประวัติศาสตร์ ไม่ว่าใครก็ต้องการให้การจัดงานครั้งนี้ออกมาอย่างสวยงามราบรื่นทั้งนั้น
เหล่าศิลปินในวงการบันเทิงเองก็พากันเป็นกังวลเช่นกัน เรื่องใครจะเป็นคนขึ้นไปร้องบนเวทีของพิธีเปิดกีฬาโอลิมปิกนั้น พวกเขาต่างให้ความสำคัญอย่างยิ่ง โดยเฉพาะกับคนที่มีความคิดจะเข้าไปอยู่ในระดับนานาชาติแล้ว นี่เป็นโอกาสอันเย้ายวนใจมาก
ที่สตูดิโอของจางเย่
ฮาฉีฉีตะลึง "มีเรื่องจริงๆ ด้วย!"
เพิ่งพูดจบก็มีเสียงเคาะประตูดังขึ้น
เสี่ยวหวังเปิดประตู จากนั้นเธอก็ต้องตะลึง เพราะด้านนอกนั้นมีคนยืนอยู่เจ็ดแปดคน แต่ละคนล้วนสวมชุดสูท แค่เห็นก็รู้แล้วว่าเป็นเจ้าหน้าที่รัฐ เธอไม่รู้จักคนส่วนใหญ่ แต่มีคนหนึ่งที่เห็นแค่แวบเดียวเธอก็จำได้ เพราะว่าคนผู้นี้โด่งดังมาก!
ลี่เคอ!
หนึ่งในผู้กำกับรายการและภาพยนตร์ที่โด่งดังที่สุดในประเทศจีน ที่บอกว่า ‘หนึ่งใน’ นั้นไม่ได้หมายความถึงหนึ่งในหลายสิบคน แต่เป็นหนึ่งในสามสี่คนเท่านั้น เมื่อพูดถึงผู้กำกับภาพยนตร์จีน คนคนนี้ถือว่าเป็นสามอันดับแรกแน่นอน แม้แต่ในเวทีโลก งานของลี่เคอก็ยังถือว่าเป็นงานชั้นเยี่ยม ซึ่งตอนนี้เขาก็คือผู้กำกับใหญ่ของพิธีเปิดการแข่งขันกีฬาโอลิมปิกนั่นเอง
"จางเย่สตูดิโอรึเปล่าครับ?"
"ใช่ค่ะ"
"พวกเรามาจากคณะกรรมการโอลิมปิก"
"อ๊ะ เชิญเข้ามาก่อนนะคะ"
เสี่ยวหวังเชิญทุกคนเข้ามาในห้อง
จางเย่เองก็เดินมาหาช้าๆ
ลี่เคอยิ้ม ยื่นมือออกมา "ผู้กำกับจาง อยากพบหน้ามานานแล้วครับ"
จางเย่จับมือกับเขา "ต่อหน้าผู้กำกับลี่ ผมไม่กล้าเรียกตัวเองว่าผู้กำกับหรอกครับ"
ลี่เคอเองก็อยู่ในห้องแชตดาราแก๊งคนบ้า ปกติเขาก็ออกมาพูดคุยกับคนอื่นๆ เช่นกัน ทั้งสองเคยทักทายกันในอินเทอร์เน็ตหลายครั้ง ดังนั้นแม้ไม่เคยพบหน้า แต่ก็ไม่นับว่าเป็นคนแปลกหน้าต่อกัน
จากนั้นจางเย่ก็เห็นว่ามีนักแต่งเพลงชื่อดังหวังจุยซูอยู่ด้วย "เหล่าหวัง?"
หวังจุยซูกับจางเย่รู้จักกันที่รายการ 'เดอะแมสก์ซิงเกอร์' ความสัมพันธ์นับว่าพอใช้
หวังจุยซูยิ้มเจื่อน "อาจารย์จาง ผมได้แต่บอกว่าคุณนี่ใช้ได้เลยจริงๆ นะ!"
จางเย่ตาโต “หา? ผมทำอะไรน่ะ?”
หวังจุยซูจนปัญญา "ขอผมแนะนำคนอื่นๆ ให้คุณก่อนแล้วกัน ท่านนี้คือฉีอี้ไห่ รองประธานคณะกรรมการโอลิมปิกครับ"
ฉีอี้ไห่ยิ้มน้อยๆ “อาจารย์จาง ได้ยินชื่อมานานแล้วครับ”
จางเย่ยิ้ม “ถ้าทราบว่ารองประธานฉีจะให้เกียรติมาเยือน ผมต้องลงไปต้อนรับตั้งแต่ชั้นล่างแน่ๆ ครับ”
ลี่เคอหัวเราะ “ถ้าผมขึ้นมาคุณจะไม่ต้อนรับอย่างนั้นหรือ?”
“ฮ่าๆ ก็ต้องต้อนรับสิครับ ต้องต้อนรับอยู่แล้วครับ” จางเย่หัวเราะตอบ
จากนั้นก็เป็นการแนะนำตัวคนอื่นๆ นอกจากคนหนึ่งที่ดูไม่เป็นมิตรนัก อาจเป็นเพราะเขาเป็นคนในวงการกีฬาแล้ว คนอื่นๆ ล้วนทักทายจางเย่อย่างสุภาพ ถ้าเป็นดาราทั่วๆ ไป พวกเขาไม่จำเป็นต้องสุภาพขนาดนี้ แต่เพราะพวกเขามาขอความช่วยเหลือจากจางเย่ นอกจากนี้ยังมีเรื่องสถานะของจางเย่ที่ต่างจากดาราคนอื่นๆ ด้วยตำแหน่งศาสตราจารย์สามสาขาวิชาจากมหาวิทยาลัยสองแห่งอีกด้วย ทุกคนจึงต่างทักทายเขาอย่างสุภาพ ‘รองศาสตราจารย์จาง’ บ้าง ‘อาจารย์จาง’ บ้าง ไม่มีใครเรียกเขาเป็นจางน้อยหรือเรียกชื่อเขาตรงๆ
หลังจากพูดคุยทักทายกันหลายคำ จางเย่ก็เชิญทุกคนขึ้นไปที่ออฟฟิศชั้นสองของสตูดิโอ มีคนต้องรั้งอยู่ด้วยเพียงสามคนคือ ฮาฉีฉี จางจั่วกับเสี่ยวหวัง ฮาฉีฉีนั้นเป็นผู้จัดการภายนอกของจางเย่สตูดิโอ จางจั่วเป็นผู้จัดการภายใน ส่วนเสี่ยวหวังนั้นรั้งอยู่เพื่อคอยเสิร์ฟน้ำรินชา
ทุกคนนั่งลงกับที่
หวังจุยซู "ผู้กำกับจาง คุณคิดว่ายังไงครับ?"
จางเย่กะพริบตาปริบ "คิดยังไงอะไรครับ? อ้อ ผมนึกออกแล้ว เรื่องแต่งเพลง!"
หวังจุยซูเหลือกตาขาวใส่
จางเย่ "ผมถามได้ไหมว่าทำไมถึงต้องมาหาผม?"
รองประธานคณะกรรมการโอลิมปิกฉีอี้ไห่มองเขา “อาจารย์จาง ผมไม่ปกปิดเรื่องนี้ เพลงในพิธีเปิดงานครั้งนี้เกิดปัญหาขึ้นจริงๆ มีทั้งปัญหาเรื่องคนและเรื่องเพลง ผมขอไม่พูดอะไรมาก แต่ว่าเพลงที่แต่งไว้ก่อนนี้ถูกตัดทิ้งไปทั้งหมดเพราะเรารู้สึกว่าเนื้อเพลงและทำนองเพลงนั้นต่างไม่เหมาะสมกับการแสดงในเวทีระดับนานาชาติ แม้จะเป็นเพลงที่แสดงเสน่ห์ของประเทศออกมาได้อย่างโดดเด่น แต่กลับไม่เหมาะสมสำหรับกีฬาโอลิมปิก หลังการพิจารณาอย่างถี่ถ้วนแล้ว ทางคณะกรรมการเราจึงเห็นว่าเราควรมีเพลงที่มีความเป็นนานาชาติยิ่งกว่านี้ แต่ก็ยังไม่มีเพลงไหนเหมาะสม ทั้งๆ ที่ผ่านมาก็ตั้งนานแล้ว”
หวังจุยซูเสริม “ผมเองก็ช่วยอะไรไม่ได้เช่นกัน ผมเขียนร่างออกมาเจ็ดแปดร่าง นักแต่งเพลงคนอื่นๆ เองก็ด้วย แต่เพลงที่มีความเป็นสากลนี่แหละที่ยาก โน้ตเพลงเองก็แต่งไม่ง่าย ถึงได้มีปัญหาเช่นนี้ พวกเราจนปัญญาแล้วกระทั่งผู้กำกับลี่พูดถึงคุณ ผมถึงนึกออกว่าคุณมีความสามารถในการแต่งเพลง ผู้กำกับลี่และผมถึงได้แนะนำคุณให้กับทางคณะกรรมการ”
ฉันทำได้แค่แต่งเพลงหรือ?
จางเย่ยิ้ม "ผมร้องเพลงได้ไม่เลวนะ" คำพูดนี้มีความหมายแฝงอยู่แน่นอน
หวังจุยซูอุทานคำหนึ่ง
ลี่เคอเพียงยิ้ม ไม่พูดอะไร
บุคคลระดับสูงในวงการกีฬาคนหนึ่งขมวดคิ้ว
ถึงตอนนี้ฉีอี้ไห่จึงเอ่ยขึ้น "เรื่องนี้ผมทราบครับ ลูกสาวผมเองก็เป็นแฟนเพลงของคุณ หลงคุณจะเป็นจะตาย เฮอะๆ ผมพูดอะไรตอนนี้เธอไม่ค่อยฟังแล้ว เฮ้อ"
จางเย่ยิ้มน้อยๆ "ผมร้ายกาจขนาดนั้นเลย?"
ฉีอี้ไห่กลับว่า "ผมไม่ชอบให้เธอบ้าดารา แต่ว่าคุณน่ะเป็นข้อยกเว้น หลักการการจัดการเรื่องใหญ่ของอาจารย์จาง ผมให้ความนิยมมาโดยตลอด”
ถ้อยคำที่พูดถึงจางเย่นี้แฝงความหมายชัดเจน ตอบไม่ง่ายดาย
ฉีอี้ไห่พูดต่อว่า “พิธีเปิดกระชั้นขึ้นทุกที เรามีเวลาเหลือไม่มาก ผู้กำกับลี่กับอาจารย์หวังบอกผมว่าถ้าจะมีใครสามารถแต่งเพลงได้ในเวลาจำกัดเช่นนี้ ก็มีแต่คุณเท่านั้นแล้วครับอาจารย์จาง ผมเองก็เห็นด้วย พวกเราถึงได้มาเยี่ยมคุณในวันนี้ พวกเราอยากทราบว่าทางคุณจะสามารถแต่งเพลงให้เราได้หรือไม่ ความต้องการของเราคือเพลงนี้ต้องดูมีความเป็นสากล ทำนองไพเราะ มีพลังความคิดในเชิงบวก ทั้งยังแสดงออกถึงความเข้มแข็งของประเทศเรา”
จางเย่ยิ้ม "ความต้องการของพวกคุณไม่น้อยเลยนะ"
ฉีอี้ไห่ "เพราะอย่างนั้นถึงได้มารบกวนคุณยังไงล่ะครับ"
หวังจุยซู "ผู้กำกับจาง ไหวไหมครับ? เรื่องนี้รีบด่วนมากเลยนะ"
จางเย่ครุ่นคิดแล้วก็บอกกับเสี่ยวหวัง "เสี่ยวหวัง เธอไปที่ห้องทำงานของฉัน ในลิ้นชักขวามือชั้นบนมีของอยู่ในนั้น หยิบมาให้ฉันหน่อย"
"ค่ะ!" เสี่ยวหวังรีบไปหยิบมาให้อย่างรวดเร็ว
เมื่อได้มาแล้ว จางเย่ก็วางกระดาษห้าเส้นลงบนโต๊ะ "คุณลองดูเพลงนี้หน่อย"
อะไรนะ?
มีเพลงอยู่แล้ว?
เชี่ย คุณแม่งไวเกินไปแล้ว! รู้อยู่แล้วว่าเป็นเสือปืนไว แต่ว่าไม่คิดว่าจะไวขนาดนี้! คุณเป็นปืนกลเรอะไงหา?
ทุกคนตะลึงไม่สิ้นสุด แม้แต่ฮาฉีฉีกับจางจั่วเองก็ยังไม่รู้เลย!
‘ฉันและเธอ'
หวังจุยซูเริ่มฮัมเพลงตามโน้ตออกมาเบาๆ!
ฉีอี้ไห่และลี่เคอเองก็กำลังมองและฟังอย่างตั้งใจ
สิบนาทีให้หลัง
ทุกคนก็ต้องตกตะลึง!
ลี่เคอหัวเราะลั่น "เยี่ยม! ยอดเยี่ยมมาก!"
หนึ่งในกรรมการโอลิมปิก "สุดยอด!"
หวังจุยซูตบโต๊ะ "นี่แหละ! นี่แหละคือเพลงธีมในพิธีเปิดกีฬาโอลิมปิกของนครหลวงล่ะ!"
จางเย่ "ผมก็แต่งขึ้นเพื่องานนี้แหละ"
หวังจุยซู "..."
จางเย่ยิ้มแล้วถาม "รองประธานฉี คิดว่ายังไงครับ?"
ฉีอี้ไห่ชูนิ้วโป้งให้ "ไม่มีที่ติ! อาจารย์จางร้ายกาจนัก!"
จางเย่ "งั้นก็ดีแล้วครับ"
ฉีอี้ไห่เองก็เป็นคนฉลาด มองเขาแล้วถาม "อาจารย์จาง เพลงนี้พวกเราต้องการแน่นอน ไม่ต้องการเปล่าด้วย บอกมาเถอะว่าคุณมีข้อเรียกร้องอะไร?"
จางเย่ “ผมมีเงื่อนไขสองข้อ ไม่สิ จะเรียกว่าเงื่อนไขก็ไม่ได้ เรื่องใหญ่ของชาติบ้านเมืองจะพูดอย่างนี้ก็ไม่เหมาะ ผมมีความหวังอยู่สองเรื่อง หนึ่งคือผมหวังว่าจะได้เป็นคนร้องเพลงนี้ เพราะผมเชื่อว่าผมควรเป็นคนร้องเพลงของตัวเองเพื่อถ่ายทอดออกมาได้อย่างดีที่สุด ข้อสอง ผมหวังว่าจะได้รับอนุญาตให้เลือกคู่ร้องฝ่ายหญิง”
คนจากวงการกีฬาพลันแย้งขึ้น "ไม่ได้!"
จางเย่มองเขา จำได้ว่าตอนแนะนำตัวว่าเขาแซ่เฉียน ตำแหน่งประธานสมาคม
ประธานเฉียนพูด "ตัวนักร้องกำหนดไว้นานแล้วว่าต้องเป็นเจี่ยงฮั่นเวยกับซูหาน พวกเขาซักซ้อมเพลงสำหรับพิธีเปิดไว้นานแล้ว"
จางเย่ "แต่ว่าตอนนี้เปลี่ยนเพลงกันแล้วนี่ครับ?"
ประธานเฉียนหันมองเขา "อย่างไรเราก็ต้องรักษาความรู้สึกของอาจารย์ทั้งสองท่านไว้ด้วย"
จางเย่ส่งเสียงอ้อคำหนึ่ง ถามกลับ “ถ้าพวกคุณอยากรักษาน้ำใจของอาจารย์ท่านอื่นๆ ผมก็เข้าใจ คุณจัดการได้ตามสมควรเลยครับ แต่อย่าใช้เพลงของผมไปรักษาน้ำใจคนอื่น ผมพูดชัดเจนแล้วนะครับ”
“ผมพูดแบบนั้นที่ไหน?” ประธานเฉียนเริ่มหงุดหงิด “กีฬาโอลิมปิกเป็นเรื่องใหญ่ของชาติบ้านเมือง ถือเป็นภารกิจทางการทูต คุณจะเขียนเพลงให้คนอื่นร้องไม่ได้เชียวหรือ? เพื่อประเทศชาติ คุณจะยอมเสียสละสักนิดไม่ได้หรือ?”
จางเย่ตอบ “ผมเสียสละได้ เพื่อชาติเพื่อประชาชน ผมยังสามารถกระทำได้อีกหลายอย่าง ไม่เหมือนคุณที่เอาแต่พูดหรอกครับ ใครๆ ก็รู้ว่าผมน่ะมีผลงานมากมาย แต่คุณอย่าได้เอาเรื่องนี้มากดดันผม อย่ายกเรื่องคุณธรรมมากดดันผม! อาศัยอะไรมาให้ผมลงแรงทำแล้วสุดท้ายยังต้องเป็นผมที่เสียสละ? อาศัยอะไรให้คนที่ไม่ได้ทำอะไรแต่กลับได้ชื่อเสียงเกียรติยศไปครอง? แถมสุดท้ายผมยังถูกคนก่นด่าเหมือนผมทำอะไรผิดอีก?”
ประธานเฉียนโกรธเกรี้ยว "คุณ!"
ฮาฉีฉีรีบรั้งเขา "ผู้กำกับจางคะ!"
พอเห็นแย้งก็มีเรื่องทันที นี่คือสไตล์ของจางเย่อยู่แล้ว ไม่มีใครประหลาดใจเพราะทราบว่าจางเย่เป็นคนเจ้าอารมณ์เช่นนี้เอง ไม่ว่าใครก็ทำอะไรไม่ได้
ฉีอี้ไห่มองทั้งคู่อย่างจนปัญญา "อาจารย์จางกับวงการกีฬาเคยมีปัญหากันมาก่อน แต่นี่ยังทะเลาะกันไม่จบกันอีกหรือ เหอะๆ"
จางเย่ยิ้ม "ท่าทางคงยังไม่จบครับ อย่าว่าเลยนะครับรองฯ ฉี ผมไม่มีความคิดร้ายอะไร แต่เป็นคนตรงๆ เลยล่วงเกินคนอื่นได้ง่าย"
ฉีอี้ไห่นึกในใจว่านี่เรียกว่าเป็นคนตรงๆ งั้นเรอะ? คำพูดแต่ละคำของคุณเหมือนเอามีดมากรีดกันเลยต่างหาก! แต่ทว่าฉีอี้ไห่กลับรู้สึกประทับใจในตัวจางเย่ไม่น้อย เขาไม่ใช่คนของวงการกีฬา เพียงได้รับการแต่งตั้งให้เป็นรองประธานของสมาคมนี้ เขาเองก็ทราบว่าวงการกีฬากับจางเย่นั้นมีข้อขัดแย้งกัน เพียงแต่เขาไม่ได้สนใจ ทั้งยังไม่ใช่เรื่องที่เขาต้องใส่ใจด้วย สิ่งที่เขาสนใจมีเพียงความมั่นใจว่างานกีฬาโอลิมปิกนี้จะถูกจัดการอย่างเหมาะสม รวมถึงพิธีเปิดที่ควรดำเนินไปได้โดยไม่มีอุปสรรคใดๆ เท่านั้น
ลี่เคอบอกกับจางเย่ "ทักษะการร้องเพลงของอาจารย์จางดีกว่าเหล่าเจี่ยงมาก ชื่อเสียงเองก็โด่งดังกว่าด้วย"
ประธานเฉียนยังยืนกราน "แต่ในแง่ของระดับนานาชาติ อาจารย์เจี่ยงโด่งดังกว่ามากนะครับ ภาพยนตร์ของเขาเป็นกระแสระดับโลก ครั้งนี้เป็นเวทีนานาชาติ อย่างไรก็ต้องใคร่ครวญให้ดี ยังมีคู่ร้องของเขาอีก ซูหานนั้นแน่นอนว่า..." เขาเริ่มกรีดมือวาดเท้า
ลี่เคอทนฟังต่อไปไม่ไหว "ประธานเฉียน ดูเหมือนว่าผมจะเป็นคนรับผิดชอบเรื่องนี้นะ?"
ประธานเฉียนสะอึก หน้าแดงก่ำด้วยความอับอาย!
ขณะนั้นจางเย่เองก็พูดขึ้น "รองฯ ฉี เรื่องนี้คุณเป็นคนตัดสินใจได้หรือครับ?"
"ผมทำได้แน่นอน" ฉีอี้ไห่ว่า
จางเย่พยักหน้า “ถ้าทางคณะกรรมการฯ ไม่เห็นด้วย และเห็นว่าผมไม่เหมาะที่จะเป็นตัวแทนของประเทศขึ้นบนเวที อย่างนั้นก็ไม่เป็นไรครับ เพลงนี้คุณรับไปได้เลย ต่อไปพบหน้ากันพวกเราสมควรทำอะไรก็ทำเช่นนั้น ไม่เป็นไรครับ งานกีฬาโอลิมปิกที่บ้านเกิด ผมย่อมต้องสามารถเสียสละลงแรงได้อยู่แล้ว ไม่กล้าเรียกร้องอะไรหรอกครับ”
ประธานเฉียนร้อง "รองฯ ฉี!"
คนจากฝ่ายวงการกีฬาอีกคนก็พูด "รองฯ ฉี พวกเรา..."
ฉีอี้ไห่มองจางเย่แวบหนึ่งก็หัวเราะขึ้น "ตกลง ด้วยคำพูดของคุณเมื่อครู่ ความคาดหวังทั้งสองข้อของคุณ ผมไม่ขัดข้อง ผู้กำกับลี่ว่ายังไงครับ?"
ลี่เคอ "ผมไม่มีความเห็นครับ"
ฉีอี้ไห่ "เอาล่ะ งั้นผมจะไปคุยกับเบื้องบนแล้ว เอาตามนี้ละนะ!"
จางเย่ลุกขึ้นยื่นมือออก "ยินดีที่ได้ร่วมงานกันครับ"
ฉีอี้ไห่ยิ้มจับมือกับจางเย่แล้วว่า "อย่างนั้นตอนนี้คุณก็เตรียมตัวได้แล้ว จากปัญหาเรื่องความล่าช้าที่เกิดขึ้น ทำให้ตอนนี้คุณมีเวลาซ้อมแค่สามวันเท่านั้น"
สีหน้าของประธานเฉียนกำลังสะกดกลั้นโทสะอย่างเห็นได้ชัด!
คนอื่นๆ ในคณะกรรมการต่างหันมองหน้ากัน!
ให้จางเย่ร้องเพลงในพิธีเปิดโอลิมปิกหรือ? แม่งนี่มันตบหน้าวงการกีฬากันชัดๆ! ใครบ้างไม่รู้ว่าจางเย่เคยด่าว่าโค้ชและนักกีฬาเอาไว้มากแค่ไหน? ถึงกับใช้ละครตลกมาโจมตีพวกเขา แต่ตอนนี้ไอ้หมอนี่กลับจะเป็นตัวแทนของวงการกีฬาไปขึ้นแสดงบนเวที? แบบนี้ก็ได้เหรอ เฮ้อ แต่ว่ารองฯ ฉีตัดสินใจแล้วก็ถือว่าเป็นไปตามนั้นเถอะ พวกเขาแค่ต้องจัดการให้พิธีเปิดเรียบร้อยสมบูรณ์ ทุกอย่างล้วนเป็นไปเพื่อผลประโยชน์สูงสุดของประเทศชาติ
คนของจางเย่สตูดิโอแทบโห่ร้องด้วยความตื่นเต้น!
สำเร็จแล้ว!
สำเร็จแล้วจริงๆ!
ผู้กำกับจางกำลังจะกลายเป็นตัวแทนของชาติในพิธีเปิดการแข่งขันกีฬาโอลิมปิกแล้ว!


[Go To Next Chapter]( ./259.md)