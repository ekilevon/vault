##บทที่ 946: บุคคลที่ทั้งยุทธภพพูดถึงแล้วต้องหน้าถอดสี!
วันนี้
ที่ไหนสักแห่ง
ณ โรงพยาบาลแห่งหนึ่งของกองทัพ
ยามเช้า เข้าสู่ฤดูใบไม้ผลิแล้วทว่าอุณหภูมิกลับไม่ได้อุ่นขึ้นสักเท่าไหร่ ท้องฟ้ามีฝนโปรยปรายลงมาเล็กน้อย จางเย่กางร่มคันหนึ่ง ใส่แว่นกันแดดเดินเข้ามาโรงพยาบาล หลังหุบร่ม จางเย่ก็หยิบกำไลออกมาจากกระเป๋า อีกทางหนึ่งก็หาห้องผู้ป่วยของเหราอ้ายหมิ่นพบแล้ว
แต่ยังไม่ทันได้เข้าไป ก็ได้ยินเสียงพูดคุยดังออกมา
"คุณเหรา คุณยังออกจากโรงพยาบาลไม่ได้นะครับ!"
"ทำไมถึงยังไม่ได้ล่ะ?"
"ยังมีการตรวจอีกสองสามอย่างที่ยังไม่ได้ทำ แล้วก็ยังเหลือยาที่ต้องกินอีกสองตัวด้วย"
"คุณอย่ามามัวพูดกับฉันเลย คุณรีบออกบิลค่าใช้จ่ายมาเร็วเข้า ตอนบ่ายฉันจะไปแล้ว แล้วก็นะ อาหารโรงพยาบาลนี่มันอะไรกัน ขุดขึ้นมาจากท่อระบายน้ำเรอะ? รีบๆ เปลี่ยนพ่อครัวซะนะ"
"คุณยังลงจากเตียงไม่ได้นะ!"
"ฉันหายดีแล้ว"
"คุณสลบไปกี่วันรู้บ้างไหม ตอนนี้คุณไม่มีแรงหรอก ต้องได้รับการรักษา!"
"ฉันไม่มีแรงงั้นรึ?"
ได้ยินเสียงอะไรบางอย่างแตกกระจาย!
ฟังดูเหมือนของถูกทุบจนแตก!
"เอ่อ"
"ศิษย์พี่"
"เชื่อฟังคุณหมอเถอะนะ!"
ประตูห้องพักผู้ป่วยเปิดออก หมอคนนั้นก้าวออกมาด้วยความโกรธเกรี้ยวชนิดที่ใกล้จะกระอักเลือดแล้ว
บุคลากรทางการแพทย์ไม่กี่คนที่อยู่ด้านนอกต่างมองมา
"คุณหมอโจว เป็นอะไรไปคะ?" พยาบาลคนหนึ่งถาม
แพทย์หญิงคนหนึ่งเอ่ยด้วยความปวดหัวว่า "คุณเหราที่อยู่ห้องสิบสามก่อเรื่องอีกแล้วเหรอ?"
"เจ๊ห้องสิบสามทำหมอโกรธจนเดินออกมาสองคนแล้วนะ!" หัวหน้าพยาบาลพูดอย่างหงุดหงิด
หมอโจวหัวเราะไม่ได้ร้องไห้ไม่ออก "คราวหลังก็ไม่ต้องสนใจเธอแล้ว เธออยากออกจากโรงพยาบาลก็ให้เธอออกไป"
"แบบนั้นได้ที่ไหนล่ะ" แพทย์หญิงคนนั้นยังมีจรรยาบรรณของแพทย์อยู่บ้าง "พวกเรามีหน้าที่ต้องรับผิดชอบคนไข้ ผู้ป่วยเตียงสิบสามแม้มนุษยสัมพันธ์จะไม่ค่อยดี ปากร้ายไปหน่อย แต่ก็ยังถือเป็นผู้ป่วยนะ!"
คุณหมอโจวตอบด้วยความโกรธว่า "คุณเคยเจอคนป่วยที่สลบไปตั้งหลายวัน พอตื่นขึ้นมาก็สามารถใช้มือเปล่าทุบกล่องข้าวสเตนเลสแบบนี้ได้รึเปล่าล่ะ?" พูดไปพลางโบกไม้โบกมือ "รีบให้เธอออกจากโรงพยาบาลเถอะ ถ้าเรี่ยวแรงแบบเธอยังเป็นคนป่วยล่ะก็ คนทั้งโลกก็คงพิการกันไปหมดแล้ว!"
พยาบาล "..."
แพทย์หญิง "..."
จางเย่ "..."
เหล่าเหราคนนี้นี่ ทำไมถึงชอบทำให้คนอื่นยุ่งยากแบบนี้นะ!
จางเย่ผลักประตูเข้าไป
นี่เป็นห้องพักผู้ป่วยพิเศษ
คนของสำนักฝ่ามือแปดทิศล้วนอยู่กันครบ เมื่อเห็นจางเย่ก็พากันตื่นเต้นขึ้นมา
"ไอ้หยา!"
"อาจารย์จางกลับมาแล้ว!"
"เป็นยังไงบ้างอาจารย์จาง?"
"คุณได้รับบาดเจ็บหรือเปล่า?"
"อาจารย์จาง คุณจะบ้าบิ่นเกินไปแล้ว!"
"คุณเกือบทำให้พวกเราโกรธแล้วนะ!"
ทุกคนต่างมีท่าทีกระตือรือร้นในการต้อนรับผู้กล้า จางเย่จากไปนานราวครึ่งเดือนแล้ว พวกเขาแม้ไม่ได้ติดตามอยู่ข้างตัว แต่ก็ยังเป็นคนในยุทธภพ กระทั่งสามารถพูดได้ว่าเป็นสำนักหนึ่ง แม้เรื่องของคนทั่วไปไม่กระจ่าง ข่าวจากภายนอกไม่รับรู้ แต่พวกเขาจะไม่รู้ถึงความสำเร็จของจางเย่ได้ยังไง นั่นเป็นเรื่องที่โด่งดังไปทุกสารทิศเชียวนะ! มีศิษย์รุ่นเยาว์ของสำนักฝ่ามือแปดทิศตั้งกี่คนใช้สายตาราวมองเทพเซียนมองจางเย่ เรื่องราวไม่กี่วันมานี้สร้างความประหลาดใจให้พวกเขามากเกินไปแล้ว! แล้วก็น่าโมโหด้วย!
สวีฝานขยับเก้าอี้ให้ "อาจารย์จาง เชิญนั่ง เชิญนั่ง!"
จางเย่นั่งลง ยิ้มพลางตบผ้าพันแผลที่แขนซ้าย "ไม่มีปัญหา แค่แผลเล็กๆ เท่านั้น"
ซ่งเจียวผ่อนลมหายใจออกมา "ถ้าอย่างนั้นก็ดีแล้ว ดีแล้ว"
ตอนนั้นเอง เหราอ้ายหมิ่นที่กำลังดูเฉินเฉินทำการบ้านอยู่ก็กวาดสายตามามองเขาแวบหนึ่ง "กลับมาแล้วเหรอ?"
ด้านข้างมีกล่องข้าวสเตนเลสบี้แบนวางอยู่ตรงนั้น ถูกฆาตกรรมอย่างทารุณ
"คุณเป็นยังไงบ้าง?" จางเย่ถาม
เหราอ้ายหมิ่นสีหน้าไม่เลวนัก เชิดคางขึ้น "ยังไม่ตาย"
จางเย่ผงกหัว "ผมก็ว่างั้น"
หลวี่อวี้หู่ขยับปาก "หมอบอกว่ายังออกจากโรงพยาบาลไม่ได้ แต่ศิษย์พี่ใหญ่ต้องการจะไปแล้ว"
จางเย่ยิ้มๆ "ผมก็เพิ่งได้ยินหมอบอกว่าพวกเขาไปออกบิลค่ารักษาแล้ว ผมเดาว่าพวกเขาคงกลัวศิษย์พี่ใหญ่ของพวกคุณถล่มโรงพยาบาล!"
เฉินเฉินเงยหน้าขึ้นเรียกเขา "จางเย่"
"หือ เรียนหนังสือเหรอ?" จางเย่มองเธอ
เฉินเฉินร้องอืม ทันใดนั้นก็จับจ้องไปที่กำไลบนมือเขา "จางเย่ นั่นอะไร?"
จางเย่ก้มหน้าแล้วหยิบมันออกมา "นี่เหรอ? กำไลน่ะ ถ้าเธอชอบฉันยกให้" ว่าแล้วก็โยนไปให้
หลวี่อวี้หู่รับไว้แทนเฉินเฉินก่อนยกขึ้นดู "โอ นี่คือไม้พะยูง?"
จางเย่ยิ้ม "พะยูงไหหลำน่ะ"
"นี่เป็นไม้เก่านี่?" หลวี่อวี้หู่กล่าว "ขนาดไม่ใช่เล็กๆ ด้วย ราคาน่าจะแพงมาก"
พอได้ฟังจางเย่ก็ตอบแบบง่ายๆ ว่า "คุณก็ชอบเหรอ? ถ้าชอบจะให้คุณวงนึง" คลำในกระเป๋าแล้วก็หยิบเอาวงที่แทบจะเหมือนกันทุกประการโยนไปให้ "มีใครอยากได้อีก?"
"คุณมีเท่าไหร่หรือ?" สวีฝานตะลึง
ซ่งเจียวเองก็งุนงง "ไม่ใช่ว่าท่านไปกวาดล้างเหล่าสำนักใหญ่หรือ? ทำไมถึงมีของติดมือกลับมาด้วย?"
ทั้งศิษย์พี่ใหญ่ และศิษย์พี่รองเองก็ประหลาดใจเป็นอย่างมาก
จางเย่ส่งเสียงเฮ้ยออกมา แค่ประโยคเดียวก็เกือบทำคนสำนักฝ่ามือแปดทิศตกใจตาย "ของพิเศษท้องถิ่นอะไรกัน ตอนผมไปสำนักหัวซานก็เห็นป้ายสำนักไม้พะยูงไหหลำของพวกเขาดูไม่เลว ก็เลยเอากลับมาทำกำไลซะเลย!" แล้วเขาก็ดึงของออกมาวางบนโต๊ะเกิดเสียงดังแกรกกราก เป็นกำไลไม้สิบกว่าวง "ผมเก็บไว้เล่นเองวงนึง ส่วนวงอื่นๆ พวกคุณก็หยิบไปได้เลย"
ซ่งเจียวตกตะลึง!
สวีฝานก็ตกตะลึง!
คนสำนักฝ่ามือแปดทิศต่างก็ตะลึงกันหมด!
เชี่ย นี่นายแม่งเอาจริง?
ป้ายสำนักที่เป็นมรดกสืบทอดเป็นร้อยปีของสำนักหัวซาน นายเอามาทำเป็นกำไลไม้พะยูง??
ทำเป็นกำไลไม้พะยูงไหหลำ?
เป็นกำไลไม้พะยูงไหหลำ?
กำไลไม้พะยูงไหหลำ?
หลวี่อวี้หู่ประคองกำไลที่เพิ่งได้รับมาด้วยฝ่ามืออันสั่นระริก ใกล้จะเป็นลมอยู่รอมร่อ กล่าวเสียงสั่น "อาจารย์จาง พวกเขาได้เจอคุณครั้งนี้ ถือเป็นคราวเคราะห์แปดชั่วโคตรจริงๆ!”
……
สำนักเล็กแห่งหนึ่ง
"ได้ยินหรือยัง?"
"สำนักหัวซานเองก็ถูกกวาดล้างไปแล้ว!"
"ได้ยินแล้ว! ยอดเยี่ยมจริงๆ!"
"คนที่ให้ความช่วยเหลือสมาพันธ์ศิลปะการต่อสู้แห่งชาติถูกตีเละทั้งหมดเลย!"
"ครั้งนี้จางเย่บ้าคลั่งไปแล้ว!"
"แต่เมื่อก่อนเขาก็ไม่ปกติอยู่แล้วนะ!"
"ใช่ ฉันเริ่มติดตามเขาทางโทรทัศน์ตั้งแต่ปีที่แล้ว แค่ดูเวยป๋อของเขา เห็นการกระทำของเขาก็รู้ได้แล้ว หมอนี่เป็นคนบ้ามาตลอดนั่นแหละ!"
"โชคดีที่งานชุมนุมใหญ่ศิลปะการต่อสู้แห่งชาติครั้งนี้พวกเราไม่ได้ไป"
"ตอนนี้ทั้งบู๊ลิ้มวุ่นวายไปหมดแล้ว! ได้ยินมาว่าทางฝั่งสมาพันธ์อยากเชิญปรมาจารย์สองท่านออกไปประมือกับจางเย่ ฉันเดาว่าสิ้นหวังแน่ๆ!"
"พวกเขาเชิญมาไม่ได้หรอก ต่อให้เชิญมาได้แล้วจะมีประโยชน์อะไร? อย่าลืมสิ จางเย่เพิ่งอายุเท่าไหร่เอง? ตอนนี้เขาเริ่มฝึกกำลังภายในแล้ว แล้วก็ยังมีมวยไทเก๊กอีก ภายหลังก็อาจกลายเป็นปรมาจารย์ของศิลปะการต่อสู้แห่งชาติอีกท่านหนึ่ง ปรมาจารย์ศิลปะการต่อสู้ไทเก็ก ในใต้หล้านี้ ยังมีใครเทียบเคียงได้อีก? แม้กระทั่งตอนนี้เขายังสามารถประมือกับปรมาจารย์ได้ ยิ่งไปกว่านั้นเหราอ้ายหมิ่นก็ใกล้จะออกจากโรงพยาบาลแล้วด้วย! สองคนนี้ร่วมมือกัน ทอดสายตามองทั้งแผ่นดิน...ไม่สิ มองทั้งโลกก็ยังไม่มีใครเป็นคู่ต่อสู้ได้! จะจัดการพวกเขาได้ยังไง?”
“พูดไปก็ถูก!”
“การแก้แค้นของสำนักใหญ่ครั้งนี้หมดหนทางแล้วล่ะ!”
“นี่ต้องโทษพวกเขาที่รังแกคนมากเกินไป การต่อสู้ชี้เป็นตายยังมาทำลับๆ ล่อๆ อะไรอีก! ฉันฟังแล้วในใจยังหนาวเยือก! สำนักใหญ่พวกนี้เสียฮูหยินแล้วยังเสียขุนศึกซ้ำ! เจอของแข็งเข้าแล้วไง!”
……
งานชุมนุมของเหล่าผู้ฝึกยุทธ์อิสระ
หลิวอี้เฉวียนปาดเหงื่อ “ศิษย์น้องจางเย่ทำลายสำนักหัวซานราบไปแล้ว!”
“นี่เป็นครั้งที่เท่าไหร่แล้ว?” หลิวอี้จ่างยกนิ้วขึ้นนับด้วยความรู้สึกหัวเราะไม่ได้ร้องไห้ไม่ออก
หลี่เฉวียนเหนิงที่อยู่ด้านข้างตอบ “ลำดับที่สิบหกแล้ว!”
เหอป้าเต้าพูดอย่างหมดแรง “สิบหกสำนักที่รุมพวกเขาบนเขาวันนั้นถูกศิษย์น้องจางเย่คิดบัญชีหมดเลย! ไม่ตกหล่นไปแม้แต่สำนักเดียว!”
“น่าสงสารจริง!”
“ใช่!”
“วิทยายุทธ์ของจางเย่ร้ายกาจจริงๆ!”
“ไม่ใช่แค่วรยุทธ์ที่ร้ายกาจนะ คนที่ร้ายกาจกว่าจางเย่ใช่ว่าไม่มี ในประวัติศาสตร์เองก็มีเยอะแยะ แต่ว่าคนที่กล้าตีกับสำนักใหญ่ ทำลายป้ายชื่อสำนักของพวกเขามีสักกี่คน? มีแค่จางเย่คนเดียว! ไม่ใช่แค่เรื่องวรยุทธ์ ความกล้าของจางเย่เองก็เป็นหนึ่งในใต้หล้าเหมือนกัน!”
คนคนเดียว!
กวาดล้างสำนักใหญ่ไม่รู้กี่สำนัก
นี่มันยอดเยี่ยมระดับไหนกัน!
นี่มันต้องไร้ขื่อไร้แปขนาดไหนกัน!
แต่ทว่า กลับมีความไร้ขื่อไร้แปยิ่งกว่านี้อีก!
……
เหล่าคนซึ่งรู้ข่าวในวงการศิลปะการต่อสู้พลันนำข่าวที่น่าตกใจมาเรื่องหนึ่ง ข่าวนี้ทำให้ผู้คนถึงกับตระหนกไปครึ่งวัน มึนงงไปหมด!
“ครั้งนี้สำนักใหญ่ถูกตอกหน้าอย่างจัง!”
“ใช่สิ ไม่ว่าจะเป็นเส้าหลินหรือหัวซาน ป้ายชื่อสำนักนั้นถือเป็นเรื่องสำคัญในโลกศิลปะการต่อสู้ แต่จางเย่คนเดียวกลับทำลายไปถึงสิบหกป้าย?”
“สิบห้าป้าย”
“ใช่ ของสำนักหัวซานเขาไม่ได้หักมัน!”
“ฉันได้ยินมาว่า ดูเหมือนตอนที่สำนักหัวซานหนีไป แผ่นป้ายก็ถูกจางเย่เอาไปแล้ว เดาว่าต่อให้เป็นจางเย่ก็ไม่กล้าทำอะไรรุนแรงกับสำนักใหญ่ที่เจ้าสำนักยังมีชีวิตอยู่หรอก เหอๆ พอคิดแบบนี้แล้ว หมอนี่มันก็ไม่เท่าไหร่ ก็แค่คนที่รังแกคนอ่อนแอกว่าแต่กลัวคนแข็งแกร่งกว่าเท่านั้นแหละ”
ตอนนั้นเองก็มีคนรายงานข่าวเข้ามา!
“พวกนายว่ายังไงนะ? รังแกคนอ่อนแอแต่กลัวคนที่แข็งแกร่งกว่างั้นเรอะ?”
“แล้วจริงไหมล่ะ?”
“พวกนายจะไปรู้อะไร!”
“หา? อะไรนะ?”
“ฉันเพิ่งได้รับข่าวเชี่ยๆ มาเรื่องนึง! สำนักหัวซานแม่งโคตรซวยเลยจริงๆ! หลังจางเย่ลงจากสำนักหัวซานก็เข้าไปที่โรงงานแห่งหนึ่งแล้วเอาป้ายไม้พะยูงไปทำเป็นกำไล! เชี่ยเหอะ ทำเป็นกำไล! ลองบอกฉันสิว่านี่ยังเป็นการรังแกคนอ่อนแอกว่าแล้วกลัวคนแข็งแกร่งกว่าอีกหรือเปล่า!?”
“อะไรนะ?”
“เชี่ย!”
“นี่พูดเรื่องจริงหรือล้อเล่นเนี่ย?”
“เรื่องจริงแน่นอน ข่าวกระจายไปตั้งนานแล้ว! ป่านนี้หลายคนน่าจะรู้แล้ว!”
“สวรรค์!”
“เชี่ย!”
“นี่ นี่…”
“นี่มันเป็นคนแบบไหนกัน!”
……
ในเวลาเดียวกันนั้นเอง
ปรากฏเสียงคำรามดังออกมาจากสำนักหัวซานครั้งแล้วครั้งเล่า!
มีศิษย์สำนักหัวซานสองสามคนที่ทันทีที่ได้ยินข่าว ถึงกับส่งเสียง ‘แค่ก’ ออกมาแล้วก็เป็นลมล้มลง!
“จางเย่!”
“ฉันขอสาปแช่งบรรพบุรุษแก!”
“แม่งจะไร้คุณธรรมเกินไปแล้ว!”
“ป้ายที่ตกทอดมาจากบรรพบุรุษเลยนะ!”
“พวกเรากับแกอยู่ร่วมโลกกันไม่ได้แล้ว!”
“ไร้ยางอาย!”
“ไร้ยางอาย!”
“อยู่ร่วมโลกกันไม่ได้!”
ฟ่านเหวินคลุ้มคลั่งแล้ว!
เฉินสี่เองก็คลุ้มคลั่ง เขากระอักไอต่อเนื่องกันไปอีกหนึ่งนาที บาดแผลที่เพิ่งจะดีขึ้นกลับแย่ลงอีกแล้ว!
……
อีกด้านหนึ่ง
สำนักใหญ่แห่งอื่นๆ ก็ล้วนระดมก่นด่า!
“รังแกกันเกินไปแล้ว! รังแกกันเกินไปแล้ว!”
“เขายังมีกฎเกณฑ์อยู่บ้างไหม? เขายังมีคุณธรรมของโลกยุทธภพอยู่หรือเปล่า?”
“ทำแบบนี้มันไร้คุณธรรมยิ่งกว่าฆ่าคนเสียอีก!”
“เอาป้ายของสำนักหัวซานมาทำเป็นกำไล? แม่งเหอะ! นี่มันฆ่าคนไม่กะพริบตาเลยด้วยซ้ำ ทำไมรังแกกันได้ขนาดนี้! นี่มันไร้คุณธรรมแบบแปดชั่วโคตรแล้ว!”
แต่ในขณะที่ก่นด่า พวกลูกศิษย์สำนักใหญ่ที่ถูกจางเย่กวาดล้างนั้นก็ยังนับว่ามีโชคอยู่ ถึงแม้จะยังหวาดกลัวต่อเหตุการณ์ ทว่าอย่างน้อยยังโชคดีที่ตอนก่อตั้งสำนักบรรพบุรุษไม่ได้มีเงินอะไร ต่างก็ใช้ไม้ธรรมดา ถ้าหากใช้ไม้อย่างดีแบบสำนักหัวซานล่ะก็ ป้ายของสำนักใหญ่แต่ละสำนักคงถูกจางเย่เอาไปแยกชิ้นส่วนทำเป็นเฟอร์นิเจอร์และของแต่งห้องหนังสือไปแล้ว เป็นความบันเทิงของมารดามันจริงๆ ถ้าเป็นแบบนั้นพวกเขาคงกระอักเลือดออกมาสามรอบแน่! ใครจะไปทนรับความอึดอัดทรมานเช่นนั้นได้!
นี่มันไม่ใช่การตอกหน้าแล้ว!
นี่มันการเหยียบหน้า!
เหยียบแล้วขยี้ลงบนหน้า!
ถ้าหากพูดว่าจางเย่กวาดล้างสิบหกสำนักเป็นเรื่องใหญ่ที่สร้างความตื่นตะลึงให้กับยุทธภพ!
เช่นนั้น เรื่องที่จางเย่นำเอาป้ายของสำนักหัวซานไปทำเป็นกำไล ก็คงเป็นเรื่องที่ทำให้วงการศิลปะการต่อสู้แห่งชาติต้องพังทลาย! บุคคลในสมาพันธ์ศิลปะการต่อสู้แห่งชาติรวมถึงสำนักน้อยใหญ่และผู้ฝึกยุทธ์อิสระ ต่างก็ถูกความหน้าด้านไร้ยางอายของจางเย่ทำให้ตกใจจนเป็นลม แล้วก็ยังถูกความกล้าของจางเย่ทำให้ตื่นตระหนก! บัดนี้คนทั้งหลายเพิ่งรู้สึกตัวว่าวงการศิลปะการต่อสู้ ในที่สุดก็มีอันธพาลโผล่มาแล้วหนึ่งคน!
จากนี้ชื่อจางเย่ในยุทธภพจะยิ่งเลวร้ายขึ้นไปอีก!
ทั่วทั้งบู๊ลิ้มวันนี้ มีคำพูดต้องห้ามอยู่สองประโยค!
ประโยคแรกคือ ‘สหายรัก เปิดประตูหน่อย’ !
อีกประโยคหนึ่งคือ ‘กำไลไม้พะยูง’ !
ภายในค่ำคืนเดียว ชื่อจางเย่ก็ดังกระหึ่มในวงการศิลปะการต่อสู้ แต่ใครจะรู้ว่าเรื่องราวในครั้งนี้จะถูกบันทึกลงในหน้าประวัติศาสตร์ของยุทธภพ และกลายเป็นความเจ็บปวดตลอดกาลบนหน้าประวัติศาสตร์ของสิบหกสำนักใหญ่!


[Go To Next Chapter]( ./47.md)