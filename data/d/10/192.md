##บทที่ 1092 : ทีมงานซูเปอร์สตาร์!
วันต่อมา
เวลาเช้าตรู่
อากาศแจ่มใส เมฆขาวเคลื่อนคล้อยลอยอยู่นอกหน้าต่าง
บางคนเมื่อคืนเข้านอนแต่หัวค่ำ เลยไม่รู้ว่าหลังเที่ยงคืนเกิดอะไรขึ้น จนกระทั่งตื่นขึ้นมาเช้านี้ถึงได้ทราบว่าวงการบันเทิงเกิดเรื่องใหญ่แล้ว หนังสือพิมพ์ก็เต็มไปด้วยพาดหัวข่าว!
‘จางเย่ขึ้นแท่นซูเปอร์สตาร์!’
‘อันดับสามศิลปินระดับเอ!’
‘ดังข้ามคืน! ประวัติศาสตร์ที่ไม่เคยปรากฏ!’
‘ค่าชื่อเสียงที่ทำเอาระบบคำนวณอันดับถึงกับล่ม!’
‘ปลดแบนจางเย่!’
‘ราชานักร้อง : ย่างก้าวสุดใช่ของจางเย่!’
‘จางเย่หวนคืน!’
‘สหายจางเย่แห่ยินดี!’
‘ผู้เชี่ยวชาญหลายฝ่ายเงียบกริบ ไม่เห็นแม้แต่เงา!’
บนเวยป๋อก็ยังคงร้อนแรงเช่นกัน!
“อะไรนะ?”
“จางเย่อยู่ที่สามแล้วเหรอ?”
“เชี่ย เมื่อคืนตอนฉันหลับมันเกิดอะไรขึ้นเนี่ย?”
“ยินดีกับอาจารย์จาง! ข่าวนี้เจ๋งไปเลย!”
“จางเย่ยิ่งใหญ่เกรียงไกร!”
“อาจารย์จางเอาอีก! ลุยขึ้นระดับเอสไปเลย!”
“พรืด ระดับเอสนี่พอก่อนเถอะ ชื่อเสียงเพิ่งจะเพิ่มเอง ที่จริงตอนนี้ก็ยังไม่นิ่งเลย ต้องให้คะแนนอาจารย์จางนิ่งลงก่อนสักหน่อย ปักหลักมั่นอยู่ตำแหน่งซูเปอร์สตาร์!”
“สุดยอดเลย!”
“ที่แท้ก็มีคนชอบเขาเยอะขนาดนี้เลยเหรอเนี่ย?”
ทั่วประเทศยังคงอยู่ในบรรยากาศตื่นตะลึง!
ผู้คนต่างให้ความสนใจเรื่องนี้ ทั้งโทรทัศน์ หนังสือพิมพ์ อินเทอร์เน็ต แม้กระทั่งตามตรอกซอกซอย ล้วนพูดคุยเรื่องจางเย่ มีแต่ประเด็นเกี่ยวกับจางเย่เต็มไปหมด
……
 
ที่บ้านพ่อกับแม่
จางเย่ผู้เป็นข่าวกลับดูสงบนิ่ง
ตั้งแต่เช้ามาเขาก็ถูกเสียงโทรศัพท์ปลุกให้ตื่น จากนั้นก็มีสายเข้าไม่หยุด
สหายเก่าอวี๋อิ่งอี๋
“สหายซูเปอร์สตาร์ อรุณสวัสดิ์”
“หึ ล้อเลียนเหรอ”
“ขอสัมภาษณ์ความรู้สึกตอนนี้ว่าเป็นไง”
“ตอนนี้เหรอก็อยากนอนต่ออีกหน่อยน่ะสิ หลายวันมานี้เหนื่อยจะตายอยู่แล้ว”
“ตอนนี้นายดังใหญ่แล้วนะ เป็นพิธีกรชื่อดังที่สุดในประเทศแห่งยุคเลยนะ ไม่เคยมีพิธีกรคนไหนไปได้สูงเท่านายแบบนี้มาก่อน ในประวัติศาสตร์ก็ไม่เคยมี ฮ่าๆ เชิดหน้าชูตาสหายอย่างเราจริงๆ ให้คนสายพิธีกรประกาศอย่างเราได้อาบรัศมีไปด้วยอีก!”
“โห ขนาดนั้นเลย?”
“ใช่ เพราะงั้นต้องเลี้ยงข้าวกันแล้วล่ะนะ”
“เฮ้ย ที่แท้ก็แค่อยากให้เลี้ยงข้าวนี่หว่ายัยนี่!”
ต่อมาก็สายจากหนิงหลัน
“ยินดีด้วยนะ”
“ขอบคุณครับเจ๊หนิง”
“นายนี่ใช่ย่อย หายใจรดต้นคอกันเลยทีเดียว”
“พอเถอะครับ ผมคงแซงคุณไม่ได้หรอก”
“ก็ว่าไป กลัวแต่จะโดนนายแซงไม่รู้ตัวมากกว่า ฉันตัดสินใจว่าปีนี้จะรับเล่นหนังเพิ่มอีกสองเรื่องแล้ว เพราะตอนนี้นายมาแรงจริงๆ”
“ชื่อเสียงผมยังห่างคุณอีกไกลน่า”
“ไกลที่ไหนล่ะ นี่นายจะหลอกให้ฉันตายใจแล้วตลบหลังแซงใช่ไหมหา?”
“โอ๊ย ผมเลวร้ายขนาดนั้นเลยเหรอ”
“นายคิดว่าชื่อเสียงนายดีนักรึไงล่ะ ฮ่าๆ!”
แล้วก็มีเลี่ยวอี้ฉี
เฉินกวง
ฟ่านเหวินลี่
เหยาเจี้ยนไฉ
ต่งซานซาน
จางจั่ว
ฉือซิ่วฟาง
เพื่อนหลายสิบคนล้วนโทรมาแสดงความยินดี
เขาคุยไปกว่าชั่วโมงเต็มๆ
ในที่สุดจางเย่ก็หายง่วง ฮัมเพลงพลางพลิกตัวลุกจากเตียงไปล้างหน้าล้างตา ชะโงกหน้าไปห้องนั่งเล่น ส่งเสียงเรียกสองสามที ปรากฏว่าพ่อกับแม่ไม่อยู่ทั้งคู่ เดาว่าแม่คงลากพ่อไปโม้อยู่ที่ไหนสักที่อีกแล้ว เขาขำกับตัวเอง ชินแล้วกับภาพแบบนี้ จากนั้นจึงจัดแจงอุ่นหากับข้าวที่เหลือกินเป็นอาหารเช้า
เป็นซูเปอร์สตาร์แล้วมีอะไรเปลี่ยนไปงั้นเหรอ
สำหรับเขาแล้วไม่รู้สึกแตกต่างอะไร
ดูสิ ก็กินกับข้าวที่เหลือเหมือนเคย
ความนิยมที่พุ่งขึ้นมาในครั้งนี้ จางเย่ก็ไม่ได้คิดไว้เช่นกัน หน้าฉากเขาสงบนิ่ง แต่ความจริงคือไม่ได้เตรียมใจเอาไว้เลย เผลอแป๊บเดียวก็ขึ้นมาอยู่ที่สามระดับ A แล้ว? เปลี่ยนไปขนาดที่ใครๆ ก็ต้องพากันอึ้ง นึกถึงตอนต้นปี เป้าหมายที่จางเย่ตั้งไว้กับตัวเองในปีนี้คืออยากเห็นว่าตนจะสามารถพุ่งขึ้นมาอยู่ระดับ A ได้หรือไม่ แต่ใครจะคิดว่าใช้เวลาแค่ไม่กี่เดือนก็ขึ้นระดับ A ได้แล้ว และใครจะไปคิด ว่าอีกแค่ไม่กี่เดือนต่อมา เขาจะพุ่งพรวดขึ้นเป็นที่สามของระดับ A! นี่คือก้าวกระโดดสู่ความสำเร็จในระยะเวลาเพียงสั้นๆ การกระโดดในแต่ละครั้งก็สูงขึ้นเรื่อยๆ มันเกินกว่าที่ผู้คนในวงการและชาวเน็ตจะทำความเข้าใจได้ กระทั่งตัวจางเย่เองก็ยังทึ่ง!
ตอนนี้เอง เหราอ้ายหมิ่นก็โทรเข้ามา
เพื่อตอบแทนบุญคุณยิ่งใหญ่ เหล่าเหราจึงได้กลายมาเป็นผู้จัดการเพียงหนึ่งเดียวของจางเย่ แม้ว่านิสัยของเธอจะกระด้างไปสักหน่อย ไม่ว่าเรื่องอะไรก็ไม่สนใจ ปากก็ร้าย ทว่าเธอก็ยังคอยจัดการธุระส่วนใหญ่ของจางเย่มาโดยตลอด แม้ทำอย่างเสียไม่ได้ แต่อย่างน้อยก็ไม่ขาดตกบกพร่อง
เหล่าเหรา “ทำไรอยู่?”
จางเย่ยิ้ม “เพิ่งกินข้าวเสร็จ”
“นายยังมีแก่ใจกินอยู่อีก? ฉันนี่ไม่ได้นอนทั้งคืน!” เหราอ้ายหมิ่นเริ่มมาก็โวยทันที “ว่างไม่มีอะไรทำนักรึไงถึงไปเดอะแมสก์ซิงเกอร์น่ะหา? ร้องเพลงหาอะไร? พอนายดัง งานมันก็แห่มาหมด นายรู้รึเปล่าว่าหลายวันมานี้ฉันรับโทรศัพท์ไปตั้งเท่าไร? หา? สองร้อยกว่าสาย! ค่ายหนังเชิญนายไปถ่ายหนังเจ็ดค่าย สถานีทีวีแปดที่อยากให้นายไปร่วมงาน ค่ายเพลงเก้าที่อยากเซ็นสัญญากับนาย หกสิบกว่าที่อยากให้นายไปออกงาน ยังมีที่โทรมาเรื่องอื่นแล้วฉันลืมไปหมดแล้วอีก!”
จางเย่เอ่ยแทบไม่ทัน “โทษทีๆ”
เหราอ้ายหมิ่นพูดอย่างเหลืออด “งานพวกนี้จะรับรึเปล่า?”
“ยังก่อน ช่วงนี้ผมอยากพักหน่อย” จางเย่ว่า “อีกอย่างผมยังไม่ได้คิดเลยว่าจะทำงานอะไรต่อดี รอก่อนแล้วกัน”
“เอาล่ะรู้แล้ว” เหราอ้ายหมิ่นยังย้ำเป็นครั้งสุดท้าย “อย่าดังไปกว่านี้ล่ะ แค่นี้พอแล้ว เอาแค่พอประมาณ”
จางเย่พูดไม่ออก “หา?”
เหราอ้ายหมิ่นแนะนำ “ว่างก็ไปด่าคน ตีกับคนเยอะๆ โน่น ให้ชื่อเสียงมันตกมั่ง วางแล้ว!”
จางเย่สำลัก “แป๊บเดียวเองน่า ผ่านช่วงนี้ไปก็ซาแล้ว”
ผู้จัดการส่วนตัวขอร้องศิลปินอย่าสร้างชื่อนัก ให้ด่าคน ตีกับคนเยอะๆ? แม่งคำขออะไรกันฟะ ทั้งวงการผู้จัดการคงมีแต่เหราอ้ายหมิ่นที่จะขอแบบนี้!
ทว่าจางเย่ก็ไม่ได้รู้สึกขุ่นเคืองอะไร ตัวเหล่าเหราเองไม่ได้มีพื้นฐานครอบครัวเป็นผู้จัดการมาตั้งแต่ต้น ผ่าเหล่าแหกคอกมาเต็มๆ จึงจัดการงานไปตามอารมณ์ จุดประสงค์ที่เขาให้เหราอ้ายหมิ่นมาเป็นผู้จัดการ ก็แค่เพื่อ ‘ป้องกัน’ เท่านั้น ศัตรูของเขามีมากเกินไป ล่วงเกินคนไว้มากนัก ถ้าให้คนอื่นมาเป็นผู้จัดการจางเย่คงไม่วางใจ ถ้าหากเกิดเรื่องอะไรขึ้นมา มีศัตรูมาตามล้างแค้น จางเย่ก็จะเป็นต้นเหตุให้คนเจ็บตัวเปล่าๆ แต่กับเหล่าเหรานั้นหายห่วง อาการบาดเจ็บของเธอหายดีมาประมาณหนึ่งแล้ว คนไม่กี่สิบอย่าหวังจะเข้าใกล้เธอได้ แถมยังช่วยจางเย่ปฏิเสธงานบางส่วนได้อีก ทำให้จางเย่เลี่ยงปัญหาใหญ่ได้เลย เพราะหากจางเย่ทำเองหมดมีหวังต้องมานั่งคอยรับโทรศัพท์ทั้งวันแน่ ต่อให้วันหนึ่งมียี่สิบห้าชั่วโมงก็ไม่พอ ได้แต่พึ่งเหล่าเหราไปก่อน
กริ๊ง กริ๊ง กริ๊ง
คราวนี้เป็นศิษย์น้องหญิงโทรมา
หยางซู “ศิษย์พี่ วันนี้จะเรียกใช้ข้าหรือไม่?”
จางเย่ “ไม่ล่ะ ทำไมเหรอ”
หยางซู “เช่นนั้นข้าไม่ไปไหนแล้วนะ ข้าจะอยู่สอนทุกคนรำมวย”
จางเย่ “อย่าให้เทศบาลจับไปล่ะ”
หยางซู “อ่า ข้าทราบแล้ว”
ตอนนี้ ทีมงานของจางเย่ปนกันสะเปะสะปะไปหมด
คนอย่างพวกเขา เรียกได้ว่าเป็นทีมที่ประหลาดที่สุดในวงการแล้ว
หัวหน้าจางเย่ : ความพิสดารหนึ่งเดียวซึ่งเป็นที่รู้กันในวงการบันเทิง
ผู้จัดการเหราอ้ายหมิ่น : ปรมาจารย์ยุทธภพผู้ไม่ทำเรื่องปกติ ตัวป่วนยุทธภพ วันวันคิดแต่จะให้ความนิยมของจางเย่ร่วงลงไป
บอดี้การ์ดควบคนขับรถหยางซู : ยัยสาวหัวร้อนที่จดจ่ออยู่แต่การสืบทอดไทเก๊กให้โชติช่วงชัชวาล วันวันยุ่งอยู่กับการลากอาม่าอาแปะแถวบ้านมารำมวย รุกคืบยึดลานชุมชนเพื่อมาตั้งกองทัพรำไทเก๊ก!
ผู้ปกป้องจัดการอยู่เบื้องหลังอู๋เจ๋อชิง : หนึ่งเดียวที่เป็นคนปกติ
เฮ้อ
นี่แหละสมาชิกทีมของซูเปอร์สตาร์ระดับประเทศ บางทีจางเย่ก็กระดากที่จะพูดออกไป
หนทางยังอีกยาวไกลนัก
มีอะไรต้องทำอีกเยอะ
 


[Go To Next Chapter]( ./193.md)