##บทที่ 1048 : เป็นนายสินะ?
ช่วงบ่าย
การอัดรายการยังคงดำเนินต่อ ช่วงถัดไปก็เป็นรอบคัดออกแล้ว
ขณะอยู่ในห้องรับรอง จางเย่ต่อสายโทรหาหยางซู
“ฮัลโหล เสี่ยวหยาง”
“ศิษย์พี่”
“มารับฉันได้แล้ว”
“ได้เลยศิษย์พี่ ข้าจะไปเดี๋ยวนี้”
เดิมทีเขาคิดว่าพออัดรายการเสร็จก็จะไปแล้ว ปรากฏว่าหลังจากโทรหาหยางซูครึ่งชั่วโมง อีกฝ่ายโทรกลับมา พูดด้วยน้ำเสียงกระอักกระอ่วน
“ศิษย์พี่”
“ถึงแล้วเหรอ?”
“เปล่าคือ ข้า ข้ายังติดอยู่บนถนน”
“ติดอยู่แถวไหน?”
“สะพานซีจื๋อเหมิน”
“เฮ้ย เธอไปทำอะไรตั้งแถวสะพานซีจื๋อเหมิน?”
“ข้าหลงทาง”
“แต่เมื่อเช้าเธอเพิ่งมาส่งฉันเองนะ!”
“ก็เมื่อเช้ามีท่านพี่ชี้นิ้วบอกทางไม่ใช่รึ?”
“ใช้จีพีเอสสิ!”
“เอ้อ ข้าใช้ไม่เป็น”
ศิษย์น้องหญิงคนนี้ พึ่งพาไม่ได้จริงๆ!
ช่างเถอะ อยากจะมากี่โมงก็มา รอไปแล้วกัน
จางเย่ทำอะไรไม่ได้จึงได้แต่ดูการแข่งขันต่อไป ตอนนี้เป็นรอบตัดสินระหว่างดอกไม้ต้องฝน ปวยเล้ง และหน้ากากนายพล ในสามคนนี้จะต้องถูกคัดออกไปสองคน ถือว่าโหดร้ายมาก แต่นี่ก็คือกติกา ผลลัพธ์สุดท้ายก็ไม่ได้เกินความคาดหมาย ผู้ชนะคือดอกไม้ต้องฝน ถึงแม้ว่าวันนี้สภาพร่างกายของเธอจะไม่ค่อยสู้ดีนัก คาดว่าคงเป็นวันแดงเดือดเพราะได้ยินว่าเธอบอกแว่วๆ ว่าปวดท้อง จึงตกอยู่ในสภาพทนฝืน แต่ไม่ว่าจะอยู่ในสภาพทนฝืนอย่างไรดอกไม้ต้องฝนก็ยังคงเป็นผู้เข้าแข่งขันที่แข็งแกร่ง ไม่มีทางพ่ายแพ้ในรอบนี้แน่นอน
หน้ากากนายพลเลือกไม่ถอดหน้ากาก และจากไปทั้งอย่างนั้น ทิ้งไว้เพียงปริศนา
ส่วนปวยเล้งเลือกถอดหน้ากาก เมื่อเธอเผยโฉม ทั้งห้องอัดก็ส่งเสียงฮือฮาด้วยความตะลึง!
เป็นสาวน้อยหน้าแฉล้ม!
อายุไม่มาก ประมาณยี่สิบ หรืออาจจะไม่ถึงด้วยซ้ำ!
เลี่ยวอี้ฉี!
เป็นเลี่ยวอี้ฉี!
“ว้าว!”
“เป็นเธอเอง!”
“เช็ด!”
“เธอ ทำไมเธอถึงร้องเพลงได้ล่ะ!”
เหล่าแขกรับเชิญต่างพอคาดเดาได้แล้ว แต่ผู้ชมกลับไม่คาดคิด!
เลี่ยวอี้ฉี คือหลานสาวของนักแสดงงิ้วปักกิ่งชั้นครูชื่อดัง เธอเป็นนักแสดงงิ้วปักกิ่งมืออาชีพ มีชื่อเสียงโด่งดังมาก เลี่ยวอี้ฉีถึงขนาดเคยขึ้นเวทีคืนส่งปีของ CCTV มาแล้วด้วย ซึ่งแน่นอนว่าเป็นการไปร้องเพลงงิ้ว! ใครจะคิดว่าจะมาเจอเธออยู่บนเวทีนี้ได้ นี่มันจะกระโดดข้ามสายเกินไปหน่อยไหม? นักแสดงงิ้วปักกิ่งมาร้องเพลงป๊อป? แถมยังร้องได้ดีขนาดนี้?
แขกรับเชิญต่างลุกขึ้นยืนปรบมือให้เธอ!
ผู้ชมทั้งหมดเองก็ยืนขึ้นปรบมือเป็นกำลังใจ!
“เลี่ยวอี้ฉี!”
“เลี่ยวอี้ฉี!”
“เลี่ยวอี้ฉี!”
ขอบตาของปวยเล้งแดงเรื่อขึ้น เธอรู้สึกซาบซึ้ง จึงปรบมือไปพร้อมกัน และกล่าวด้วยเสียงหนักแน่น “ขอบคุณ ขอบคุณอาจารย์ ขอบคุณทุกท่าน ขอบคุณค่ะ!”
จางเสียยิ้ม “ยังมีแข่งรอบแก้ตัวอีก พวกเราจะรอเธอกลับมานะ!”
เลี่ยวอี้ฉี หรือก็คือหน้ากากปวยเล้ง มองตรงที่นั่งแขกรับเชิญอย่างมุ่งมั่น “ฉันจะกลับมาแน่นอนค่ะ!”
การถอดหน้ากากในครั้งนี้ช่างทำให้ผู้คนเซอร์ไพรส์ เหนือความคาดหมายเหลือเกิน!
ขณะเดียวกัน
ในที่สุดหยางซูก็หลุดออกมาจากแยกซีจื๋อเหมินจนได้ เธอโทรบอกว่าตนเองมาถึงแล้ว
จางเย่ที่อยู่ในห้องรับรองกำลังเตรียมจะเปลี่ยนเสื้อผ้าออกไป แต่ทันใดนั้นก็ได้ยินเสียงเคาะประตู คนที่เปิดเข้ามาคือไม้ใกล้ฝั่ง
จางเย่ชะงัก “มีอะไร?”
ไม้ใกล้ฝั่งจ้องหน้าเขา “บอกแล้วไม่ใช่เหรอคะว่าห้ามออมมือ?”
จางเย่ยิ้มแห้ง “ผมเปล่านะ”
“ถ้าอย่างนั้น ฉันได้แชมป์มาจะมีความหมายอะไร?” ไม้ใกล้ฝั่งพูด เธอเองก็อยากจะได้ตำแหน่งแชมป์สักครั้ง แต่ตอนนี้กลับรู้สึกเหมือนถูกยกให้เปล่าๆ
จางเย่จึงเพิ่งเข้าใจ ที่ก่อนหน้านี้ไม้ใกล้ฝั่งชนะแต่กลับไม่มีท่าทีดีใจนั้นเป็นเพราะสาเหตุนี้เอง เขาพูดขึ้น “ที่คุณได้แชมป์ในวันนี้ คิดว่าเพราะผมไม่เอาจริงรึไง?”
ไม้ใกล้ฝั่งพยักหน้าเงียบๆ “เพลงนี้มันธรรมดาเกินไป”
จางเย่กลับหัวเราะ “มันก็ไม่แน่”
ไม้ใกล้ฝั่งมองเขาอย่างสนเท่ห์
จางเย่กล่าว “ไม่เชื่อ ก็รอดูไป”
มีหลายคนคิดว่า ‘คุณต่งครับ’ นี่เป็นเพลงธรรมดา? แถมยังคิดว่าฉันอ่อนข้อให้? พวกคุณนี่ตลกจริง ฉันจะพลาดได้ยังไง? ช่างเถอะ ตอนนี้พูดอะไรไปก็ไม่มีประโยชน์ รอดูตอนฉายพรุ่งนี้เถอะ พอออกอากาศเมื่อไรก็จะรู้เองว่าเพลงนี้ที่แท้เป็นยังไงกันแน่ ยังมีคอมเมนต์ของพวกแขกรับเชิญบนเวทีเมื่อครู่อีก ความจริงจางเย่ไม่เห็นด้วยเลย เขาอยากจะรอตอกหน้าพวกนั้นแล้ว แต่ก็แน่ล่ะ เป็นไปได้ว่าฝ่ายที่โดนตอกหน้าอาจเป็นตัวเขาเองเช่นกัน เรื่องนี้ไม่แน่นอน ในเมื่อโลกทั้งสองใบแตกต่างกัน ใครเล่าจะรู้ว่าผลลัพธ์เป็นเช่นไร
ยี่สิบนาทีให้หลัง
จางเย่ดอดออกมาจากสถานี BTV ประหนึ่งเทพไม่รู้ผีไม่เห็นได้สำเร็จ เมื่อหารถตัวเองที่ลานจอดเจอแล้วก็รีบเปิดประตูขึ้นไปนั่งบนเบาะหลังทันที
หยางซูมองเขาอย่างระแวดระวัง “ศิษย์พี่”
จางเย่ “ขับออกไปก่อน”
“ได้” หยางซูรีบสตาร์ตเครื่องยนต์
ระหว่างทาง จางเย่พูดเฉ่งเธออยู่นาน ระหว่างนั้นก็สอนเธอใช้ GPS ไปด้วย แล้วก็เฉ่งต่อ
หยางซูได้แต่รับฟังเงียบๆ
หลังจากนั้นจางเย่ก็นึกขึ้นมาได้ว่ายัยหนูคนนี้เพิ่งจะมาเมืองหลวงได้ไม่นานเท่าไร จะไปรู้จักถนนหนทางได้อย่างไร จึงหยุดต่อว่า หันไปฮัมเพลงเบาๆ อย่างอารมณ์ไม่เลวนัก
หยางซูลอบมองเขาทีหนึ่ง แล้วจึงผ่อนคลายลมหายใจ
ถึงหยางซูจะดื้อด้านป่าเถื่อนกับคนอื่น แต่เธอก็กริ่งเกรงจางเย่เป็นอย่างยิ่ง
ทันใดนั้น พลันมีโทรศัพท์สายหนึ่งโทรเข้ามา!
และเป็นสายที่ตอนนี้จางเย่ไม่อยากจะรับเอาเสียเลย!
เป็นต่งซานซาน!
จางเย่กระแอมให้คอโล่ง จากนั้นก็ปั้นยิ้มพลางกดรับสาย “ฮัลโหล ซานซาน เป็นไงบ้าง? วันนี้ใครชนะการแข่งล่ะ? ครึ่งหลังฉันไม่ทันได้ดู กลับบ้านก่อนน่ะ”
ปลายสายเงียบไปครู่หนึ่ง
ต่งซานซาน “ตอแหล ยังจะตอแหลต่ออีก”
จางเย่แสร้งงุนงง “หา? ตอแหลอะไร?”
ต่งซานซานหยั่งเชิง “นายก็คือโจ๊กเกอร์สินะ?”
“โว้ว!” จางเย่ทำเป็นอุทานตกใจ “อะไรนะ? โจ๊กเกอร์เหรอ? มโนเก่งนะเธอ!”
ต่งซานซานหัวเราะ “ถ้าไม่ใช่นายแล้วจะเป็นใครได้?”
จางเย่ “ฉันจะไปรู้ได้ยังไงเล่า เรื่องนี้ฉันก็อยากรู้มาตลอดเหมือนกัน เฮ้ย แล้วทำไมเธอถึงมาเดาว่าเป็นฉันล่ะ? ฝีมือการร้องเพลงฉันเป็นยังไงก็ไม่ใช่ว่าเธอจะไม่รู้ ถูกไหม?”
ต่งซานซานกลอกตา “ขนาดเครื่องบินนายยังขับได้เลย ใครจะรู้เกิดอยู่ๆ นายอาจร้องเพลงเป็นขึ้นมาล่ะ? เรื่องนี้ฉันไม่แปลกใจเลยสักนิด!”
จางเย่ “...”
ต่งซานซาน “สารภาพมาซะ อย่าเฉไฉนะ!”
จางเย่กระแอม “ไม่ใช่ฉันจริงๆ นะ”
ต่งซานซานกดเสียงเย็น “เพลง ‘คุณต่งครับ’ วันนี้ ประโยคสุดท้ายที่อวยพรวันเกิดฉัน ถ้าไม่ใช่นายแล้วจะเป็นใคร? คนอื่นจะมีใครรู้ว่าฉันเกิดวันนี้?”
จางเย่ทำเสียงตกตะลึง “หา? เธอเกิดวันนี้? ไม่ใช่เดือนหน้าเหรอ?”
“เอ๊ะ นายไม่รู้เหรอ?” ต่งซานซานกะพริบตาปริบ
จางเย่ “ฉันจะรู้ได้ไงล่ะ? เธอเคยบอกวันเกิดฉันด้วยเรอะ?”
ต่งซานซานนึกดู แล้วก็ลังเล “ไม่เคย”
“ก็นั่นไงล่ะ!” จางเย่ว่า “ฉันก็ไม่รู้สักหน่อย ถ้าอย่างนั้นก็หมายความว่าโจ๊กเกอร์รู้จักเธอน่ะสิ? เป็นญาติเธอรึเปล่า?”
ต่งซานซานจนปัญญา “ญาติฉันไม่มีใครร้องเพลงเพราะขนาดนี้ย่ะ! มีแค่นายคนเดียวนั่นแหละที่เข้าข่ายน่าสงสัย ไม่ใช่นายจริงเหรอ?”
“ไม่ใช่ฉันนะ” จางเย่พูดโดยไม่กะพริบตา
เมื่อจางเย่ยืนกราน ต่งซานซานก็ชักไม่แน่ใจแล้ว “โอเค งั้นสงสัยฉันคงเดาผิดเอง ฉันจะไปคิดดูใหม่ว่าเป็นใคร”
แล้วเธอก็วางสายไป จางเย่ถึงค่อยถอนหายใจอย่างโล่งอก ก่อนหัวเราะ ต่งซานซานไม่เคยบอกวันเกิดเธอให้เขารู้จากปากตัวเองจริงๆ แต่ไม่ได้หมายความว่าจางเย่จะไม่รู้ ครั้งหนึ่งตอนสมัยเป็นนักศึกษา ต่งซานซานกับเพื่อนสาวคนสนิทคุยกันเรื่องวันเกิดแล้วจางเย่บังเอิญไปได้ยินเข้า ตอนนั้นเขาแอบชอบต่งซานซานอยู่ จึงจำสลักไว้ในใจได้อย่างแม่นยำ เพียงแต่ผ่านมาหลายปี เขาก็ยังไม่เคยบอกสุขสันต์วันเกิดหรือให้ของขวัญอะไรเธอเลยสักครั้งเท่านั้นเอง
ฮ่าๆ
เดาไปเถอะ เดาได้ตามสบาย
ยังไงลูกพี่ก็ไม่ยอมเผยไต๋หรอก!
หยางซูเอ่ย “ศิษย์พี่ ใกล้ถึงแล้ว”
จางเย่ตอบอืม “แวะจอดปากทางหน่อย ไปซื้อบุหรี่ให้ฉันที บุหรี่ที่บ้านหมดแล้ว”
“ได้เลยศิษย์พี่” หยางซูตอบ
ทันใดนั้น โทรศัพท์ก็ดังขึ้นอีกครั้ง
ต่งซานซาน “แน่ใจนะว่าไม่ใช่นายจริงๆ?”
จางเย่เหงื่อตก “ไม่ใช่หรอก”
ต่งซานซาน “งั้นนายสาบานกับฉันสิ ถ้าเป็นนายจริงๆ แล้วนายไม่ยอมบอกมาละก็ จากนี้ไปขอให้เจอแต่บุหรี่ปลอม เหล้าปลอม…”
แล้วเธอก็ร่ายคำแช่งต่อเนื่องยาวนานถึงหนึ่งนาทีเต็ม!
จางเย่ผงะเฮือก!
ฉิบหาย!
ไม่เหี้ยมโหดไปหน่อยเรอะแม่คุณ!
“เร็วสิ!” ต่งซานซานเร่ง
จางเย่น้ำตาไหลท่วมเต็มทั้งหัวใจ “ได้ ฉันสาบาน”
ต่งซานซานจึงยอมวางสายไป
หยางซูจอดรถแล้ว “ศิษย์พี่ ท่านต้องการบุหรี่ยี่ห้ออะไรรึ?”
จางเย่แทบน้ำตานองหน้าจริงๆ “ช่างมัน ไม่ซื้อแล้ว กลับบ้านเถอะ”


[Go To Next Chapter]( ./149.md)