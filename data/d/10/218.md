##บทที่ 1118 : ปราการสุดท้ายของวงการหมากล้อม!
ที่สมาคมหมากฯ
ทุกคนถูกจุดประกายความหวังกลับขึ้นมาใหม่!
เย่!
นี่ก็คือฟางยื้อชีวิตเส้นสุดท้ายของพวกเขา!
อู๋ฉางเหอกระแอม “มองฉันทำไมเล่า!”
เฉินอิงรีบถาม “อาจารย์คะ เย่เป็นใครกันแน่คะ?”
มือหมากล้อมหกดั้งอีกคนก็มุงเข้ามา “อาจารย์ฉางเหอ เราได้แต่หวังพึ่งเขาแล้วนะครับ!”
อู๋ฉางเหอเบ้ปาก “เจ้านั่นเป็นแค่มือสมัครเล่นหรอก!”
“คนฝีมือสูสีกับเสี่ยวเซี่ยง ยังเป็นมือสมัครเล่นอยู่อีกเหรอ?” ซ่านตงเหอว่า “พี่อู๋ รีบบอกพวกเราเร็วเข้า อย่ามัวแต่ปิดบังเลย! ตอนนี้พวกเราไม่เหลือใครแล้วนะ!”
หลี่อี้เก้าดั้ง “เขาเป็นใครหรือครับ?”
อู๋ฉางเหอถอนหายใจ ส่ายหน้า “เชื่อฉันเถอะ พวกนายต้องไม่อยากรู้แน่ว่าเขาเป็นใคร”
ซ่านตงเหอ “แต่ตอนนี้พวกเรายังมีทางเลือกอีกเหรอ?”
อู๋ฉางเหอเงียบไป
ซ่านตงเหอ “พี่อู๋!”
“อาจารย์!”
“อาจารย์ฉางเหอ!”
“บอกมาเถอะ!”
“มีแต่ต้องหวังพึ่งเขาแล้ว!”
“ถึงคุณกับเขาจะมีความแค้นอะไรกัน คุณก็...”
“ใช่ ถ้าคุณเชิญเขามาไม่ได้ เดี๋ยวพวกเราไปเอง!”
“ถูกต้อง พวกคุณสองคนไม่ถูกกัน คุณก็ไม่ต้องเป็นคนไปเชิญเขาหรอก พวกเราไปเอง”
อู๋ฉางเหอได้ฟังก็รู้สึกไม่ชอบใจ เขาเป็นคนที่มีหน้ามีตามาตลอด เขาพลันถลึงตาลั่นวาจา “มันมีความแค้นกับฉัน? ให้มันกล้าก่อนเถอะ! ฉันเชิญมันมาไม่ได้เรอะ? ตลกแล้ว! ลองฉันชี้นิ้วสั่ง ไอ้เด็กนั่นต้องทำตามไม่กล้าหือแน่นอน พวกนายเชื่อไหม?”
ซ่านตงเหอจุ๊ปาก “ต้องโม้ขนาดนั้นเลย?”
“ฉันเนี่ยนะโม้?” อู๋ฉางเหอโมโหแล้ว “ไอ้เด็กนั่นอยากจะเอาใจฉันจะตาย คิดว่าฉันคุยไปงั้นๆ เรอะ? ข้อมูลวิเคราะห์ของไอ้ปีต้าปีตี้อะไรนั่นคราวก่อนเจ้าเด็กนั่นก็เป็นคนให้ฉันมาหรอก!”
ทุกคนช็อกทันที!
“หา?”
“เขาเป็นคนให้มาเหรอ?”
“มิน่าล่ะ!”
“เขาเป็นนักคณิตศาสตร์งั้นเหรอ?”
“ถึงว่าเล่นหมากล้อมเก่งขนาดนี้!”
เมื่อซ่านตงเหอได้ฟังก็ยิงตื่นเต้นดีใจ “ที่แท้ก็เป็นแบบนี้เอง? ดี! ดีเหลือเกิน! ในเมื่อเขาเข้าใจปัญญาประดิษฐ์นั่นขนาดนี้ ซ้ำยังฝีมือเดินหมากสูสีกับเสี่ยวเซี่ยง อย่างนั้นถ้าเขาออกโรงก็มีโอกาสชนะสูงขึ้นแล้ว! พี่อู๋ รีบบอกมาเถอะ เขาเป็นอาจารย์คณิตศาสตร์ท่านไหนกันแน่?”
เฉินอิง “อยู่ม.เป่ยต้าหรือม.ชิงหัวคะ?”
อู๋ฉางเหอได้แต่ตอบไป “เป่ยต้า”
“เป่ยต้า?”
“คงไม่ใช่เหล่าพานหรอกนะ?”
“ไม่มีทางน่า!”
และแล้ว อู๋ฉางเหอก็จำต้องเอ่ยชื่อหนึ่งออกมาอย่างไม่มีทางเลือก
เมื่อทุกคนได้ยินชื่อนี้ต่างก็ตาถลนเหลือกลาน!
พวกเขาทุกคนย่อมรู้จัก!
ไม่มีใครที่จะไม่รู้จักคนผู้นี้!
“อะไรนะ?”
“เชี่ย!”
“เป็นเขาเรอะ?”
“เป็นเขาไปได้ยังไง?”
“สวรรค์!”
“เช็ดแม่งเอ๊ย@@#**&#!!” 
ทุกคนไม่อยากจะเชื่อ!
คนที่กวาดทั้งสมาคมหมากฯ จนราบเป็นหน้ากลองไปเมื่อไม่กี่วันก่อน ที่แท้ก็คือเขานั่นเอง
……
 
ที่บ้าน
พ่อขอให้จางเย่เข้าอินเทอร์เน็ตเพื่อเช็กข่าว
พ่อ “มีคนรับคำท้าหรือยัง?”
จางเย่ “ยังเลย”
พ่อ “ทำไมถึงยังอีกนะ!”
จางเย่ยิ้มฝืด “ขนาดที่หนึ่งวงการหมากล้อมยังเอาชนะไม่ไหว ใครยังจะชนะได้อีก?”
พ่อ “เซี่ยงหรงเก้าดั้งก็บอกแล้วว่าเขาไม่ใช่ด่านสุดท้าย!”
จางเย่โบกมือ “ยังไงตอนนี้ก็ไม่มีคนตอบรับคำท้าหรอก”
จากศึกใหญ่มนุษย์ปะทะจักรกลครั้งนี้จางเย่รู้สึกหดหู่มาก เขาไม่คิดว่าจะมีคนเอาชนะปีเตอร์ได้เลย มันเป็นเอไอที่ต่างจากโลกของเขาโดยสิ้นเชิง!
แม่พูดขึ้น “เซี่ยงหรงเก้าดั้งบอกว่ายังมีคนอื่น งั้นก็แสดงว่าต้องมีสิ”
“ใช่!” พ่อยังคงเชื่อมั่นว่าจะมีคนเอาชนะมันได้
เช็กข่าวอยู่นานทว่ายังคงไร้วี่แวว พ่อก็ยิ่งหงุดหงิด “ไม่ดูแล้ว ไป ออกไปเปลี่ยนบรรยากาศระบายอารมณ์หน่อย!”
ด้วยเหตุนี้ พ่อกับแม่จึงออกไปเดินเล่นสงบสติอารมณ์ ขณะเดินก็ยังคงบ่นเรื่องนี้ไม่หาย
ตอนนี้ทั่วทั้งทวีปเอเชียต่างกำลังจับจ้องมองมา รอคอยฮีโร่ปรากฏกาย คนที่จะโค่นปัญญาประดิษฐ์ปีเตอร์นั้นลงมาได้!
จางเย่กลับส่ายหน้า
ยังมีคนอื่นอีกหรือ?
ยังจะมีใครอีกล่ะ!
จะเป็นใครก็ไร้ความหมายทั้งนั้น!
เขากลับเข้าห้องไปฟังเพลงโดยไม่รู้สึกว่าเรื่องนี้เกี่ยวข้องอะไรกับตนเอง
ผ่านไปสักพักก็มีเสียงเคาะประตูดังขึ้น
จางเย่ชะงัก พ่อกับแม่ลืมเอากุญแจไปเหรอ? ทำไมเพิ่งออกไปก็กลับมาแล้วล่ะ? เขาคิดพลางออกจากห้องตัวเองไปเปิดประตู “ใครน่ะ?” จากนั้นก็จับลูกบิดประตูเปิด
ปรากฏพอเห็นภาพข้างนอกจางเย่ก็ตกใจแทบเต้น!
ตรงทางเดินมีคนนับสิบยืนอยู่แน่นขนัด สองคนตรงหน้าสุดกลับเป็นอู๋ฉางเหอกับหลี่ฉินฉิน นอกนั้นไม่รู้จักมักคุ้นเลย จางเย่เลยไม่ได้เปิดประตูนิรภัยอีกชั้น จะกล้าเปิดได้ยังไงกันล่ะ!
ฉิบหาย!
มาถึงหน้าประตูเลยเรอะ?
จางเย่พยายามพูดป้องกันตัว “คุณอา ทำไมต้องมาถึงบ้านเลยล่ะ เราแค่เดินหมากกันเอง ผมไม่เคยเล่นโกงเลยนะ ผมชนะคุณอย่างใสสะอาดหมดจด สาบานได้เลย! นี่คุณถึงกับต้องลงไม้ลงมือเลยเหรอ? แถมยังพาคนมามากขนาดนี้อีก? เราไม่ต้องถึงขั้นนี้กันก็ได้มั้ง! หรือว่าคุณแพ้แล้วยอมรับไม่ได้?”
อู๋ฉางเหอ “...”
หลี่ฉินฉิน “...”
ซ่านตงเหอและคนอื่นๆ “...”
ไม่รอให้พวกเขาเอ่ยวาจา จางเย่ก็ชี้พวกเขา “พวกคุณอย่าทำอะไรบ้าๆ นะ ผมบอกไว้ก่อน ผมเป็นกังฟูนะ ต่อให้คนเป็นร้อยก็เข้าใกล้ตัวผมไม่ง่ายนะ พวกคุณรีบกลับไปดีกว่า เข้ามาใกล้ผมจะทำเจ็บจริงๆ นะ! ถึงตอนนั้นทุกคนหน้าช้ำขึ้นมาอย่าหาว่าผมไม่เตือนนะ!”
อู๋ฉางเหอโมโห “เปิดประตูเดี๋ยวนี้!”
จางเย่คำราม “ผมไม่เปิด!”
อู๋ฉางเหอเร่ง “เปิดก่อนแล้วค่อยคุยกัน!”
“เปิดให้โง่เหรอ” จางเย่กลอกตา
ซ่านตงเหอก้าวออกมา “รองศาสตราจารย์จาง ที่พวกเรามาวันนี้เพราะมีธุระกับคุณ”
“ผมรู้ว่าพวกคุณมีธุระกับผม!” จางเย่มองประเมินเขาแวบหนึ่งแล้วจุ๊ปากกล่าว “อย่าหาว่าผมต่อว่าคุณนะสหายเฒ่า แต่ทำไมพวกคุณจิตสำนึกน้อยกันขนาดนี้ล่ะ? เด็กๆ วัยรุ่นยกพวกตีกันก็แย่แล้ว คุณก็อายุห้าหกสิบกันแล้ว ยังจะตั้งแก๊งวิวาทกันอีก! สภาพร่างกายคุณแบบนี้จะไปตีใครเขาได้ครับ! ผมไอเสียงดังหน่อยก็กลัวทำคุณความดันพุ่งแล้ว! พวกคุณรีบถอยกลับไปเถอะ ไม่งั้นผมแจ้งตำรวจนะ!”
ซ่านตงเหอแทบลมใส่!
สวีหานรีบร้องบอก “พวกเราไม่ได้จะมายกพวกตีกันนะ!”
จางเย่จ้องเขาเขม็ง “แล้วจะเอาไง ตัวต่อตัวเรอะ?”
ตัวต่อตัว?
ตัวต่อตัวน้องสาวนายสิ!
ศาสตราจารย์นักคณิตศาสตร์อะไรกันว้อย ทำไมเอะอะก็มีแต่ตีรันฟันแทงล่ะหา!
หลี่ฉินฉินรีบเอ่ย “จางน้อย เธอเข้าใจผิดแล้ว เรามีธุระมาหารือกับเธอ จะต่อยตีอะไรกันล่ะ เปิดประตูก่อนเถอะ มีน้าอยู่ พวกเขาจะทำร้ายเธอได้ยังไง? ใครกล้าลงมือกับเธอ น้าจะตีคนนั้นก่อนเอง!”
“ผมกลัวว่าผมจะไปทำร้ายพวกเขาต่างหากล่ะครับ” จางเย่ท่าทีอ่อนลงเล็กน้อย เขายังคงไว้หน้าแม่ของคุณอู๋ เลยได้แต่เปิดประตูอย่างว่าง่าย “คุณน้า เชิญครับ”
หลี่ฉินฉินเข้าบ้านไปก่อน
คนข้างหลังเดินตามเข้ามาภายใต้สายตาไม่เป็นมิตรของจางเย่
ประตูปิดลง
จางเย่เอ่ยด้วยความสงสัย “คุณน้า ทำไมมากันมากขนาดนี้ล่ะครับ?”
หลี่ฉินฉินถองอู๋ฉางเหอทีหนึ่ง “คุณพูดสิ”
อู๋ฉางเหอเบือนหน้าหนี “ฉันไม่คุยกับมันหรอก!” ยังโกรธเรื่องเมื่อกี้อยู่นะว้อย
จางเย่สับสนไปจริงๆ
นี่มันอะไรกัน?
นี่มันสถานการณ์อะไรกันแน่?
ทว่าเมื่อมองให้ละเอียด ก็พบคนหน้าคุ้นอีกคนในกลุ่ม เขาชี้ไปที่เฉินอิง “เอ๊ะ คนที่ออกทีวีเมื่อไม่กี่วันก่อนไม่ใช่เหรอ…”
ดวงตาของเฉินอิงสาดประกายขึ้น “คุณรู้จักฉันหรือคะ?”
จางเย่ “รู้จัก คุณเป็นคนที่อยู่ข้างๆ อวี๋อิ่งอี๋คนนั้น!”
คนที่อยู่ข้างๆ คนนั้น…
เฉินอิงอึ้งไปนาน
ซ่านตงเหอกล่าว “ให้ผมพูดเองแล้วกัน รองศาสตราจารย์จาง ผมคือประธานสมาคมหมากกระดานแห่งประเทศจีน ชื่อซ่านตงเหอ คุณเองเล่นหมากล้อมเก่งขนาดนี้ ก็น่าจะรู้จักผม”
จางเย่หันมองเขาตาปริบๆ
อาการอย่างนี้ไม่ว่าใครก็ดูออก จางเย่ไม่รู้จักเขาเลยชัดๆ
ซ่านตงเหอรู้สึกกระอักกระอ่วนขึ้นมาเล็กน้อย เขาลืมไปเลยว่าคนที่อยู่ตรงหน้าเขาเป็นคนนอกวงการที่ขนาดกับเซี่ยงหรงก็ยังคิดว่าเป็นหน้าใหม่ “โอเค ไม่รู้จักผมก็ไม่เป็นไร ถึงยังไงตอนนี้ผมก็เป็นตัวแทนของทั้งสมาคมหมากแห่งประเทศจีนล่ะนะ” จากนั้นก็ชี้ไปที่กลุ่มข้างกาย “นี่คือบรรดานักเดินหมากล้อมมืออาชีพยุคปัจจุบัน คิดว่าคุณก็คงไม่รู้จัก ผมจะแนะนำทีละคนแล้วกัน”
จางเย่กล่าวงุนงง “แล้วมีธุระอะไรกับผมหรือครับ?”
ซ่านตงเหอกล่าว “คุณรู้จักคนที่รับคำท้าสู้วงการหมากล้อมของปัญญาประดิษฐ์นั่นไหม?”
“รู้จักสิ” จางเย่ว่า “เห็นในทีวี”
ซ่านตงเหอกล่าวต่อ “เซี่ยงหรงเก้าดั้งเองก็แพ้แล้ว”
จางเย่ผงกศีรษะ “ครับ แล้ว?”
“ที่พวกเรามา ก็เพราะเรื่องนี้” ซ่านตงเหอกล่าวจริงจัง
จางเย่เริ่มเดาทาง “พวกคุณมาเพื่อจะให้ผมช่วยโฆษณาบนเวยป๋อเผื่อว่ามีใครจะไปสู้กับเอไอปีเตอร์ได้งั้นเหรอ? พวกคุณคิดมากไปแล้ว ขนาดที่หนึ่งของวงการหมากล้อมยังแพ้ ใครจะเอาชนะเอไอนั่นได้อีกล่ะ? มาให้ผมโฆษณาไปก็ไม่มีประโยชน์หรอก จริงสิ เซี่ยงหรงเก้าดั้งนั่นก็บอกแล้วไม่ใช่เหรอว่าเขาไม่ใช่ด่านสุดท้ายของมนุษย์น่ะ ข้างหลังเขาต้องมีคนอยู่อีก คุณให้เขาหาสิ”
“โฆษณาเรอะ?” อู๋ฉางเหอเกือบหลุดขำ
เฉินอิงเปิดปากบ้าง “ใช่แล้วค่ะ เซี่ยงหรงไม่ใช่ด่านสุดท้ายของมนุษย์”
จางเย่ยักไหล่ “ใช่ไง งั้นพวกคุณก็ไปหาเขาสิ มาบ้านผมกันทำไม? นิสัยผมไม่ค่อยดี ให้ผมโฆษณาไปก็คงไม่มีใครตอบรับหรอก แน่นอนว่าถ้าพวกคุณยืนกรานจะให้ผมช่วยโฆษณาให้ก็ได้ ผมเห็นแก่คุณน้านะ คนกันเองค่าโฆษณาผมไม่คิดหรอก”
 “จางน้อย เธอไม่เข้าใจจริงๆ หรือแกล้งไม่เข้าใจกันแน่?” หลี่ฉินฉินไม่รู้จะหัวเราะหรือร้องไห้ดี
จางเย่กะพริบตาปริบๆ มองเธอ “เข้าใจอะไรเหรอครับ?” เขาไม่รู้เรื่องจริงๆ
หลี่ฉินฉินมองจางเย่ “ปราการด่านสุดท้ายของวงการหมากล้อมที่เสี่ยวเซี่ยงพูดถึง ก็คือตัวเธอ!”
 


[Go To Next Chapter]( ./219.md)