##บทที่ 1058 : ‘หลักสากลนิยม’!
มีนักร้องสามคนต้องการเปลี่ยนเพลงกะทันหัน!
หนึ่งชั่วโมงให้หลัง รอบคัดออกประจำสัปดาห์ที่ห้าจึงเริ่มอัดอย่างเป็นทางการ!
นักร้องที่ผ่านเข้ารอบชิงสามคนในวันนี้ได้แก่ ดอกไม้ต้องฝน ไม้ใกล้ฝั่ง และโจ๊กเกอร์ ส่วนวันเวลาและนักร้องใหม่อีกสองคนที่เหลือต่างแพ้ไปในรอบแรก
บนเวที
นักร้องใหม่กำลังร้องเพลง ‘สีสันวัยเยาว์’ ด้วยคีย์เสียงสูง
“กับบางคน เธออย่าไปคาดหวัง”
“กับบางอย่างเธออย่าได้ดื้อดึง”
“บางทีวันหนึ่งเมื่อมองกลับมา”
“เธออาจพบว่า บางสิ่งก็ไม่มีทางเปลี่ยน”
เหล่าผู้ชมล้วนตาเป็นประกาย!
“ไม่ใช่เพลงเด็กนี่!”
“ดีจังเลย!”
“วันนี้ฉันฟังเพลงเด็กจนเอียนแล้ว!”
“เกิดอะไรขึ้น ทำไมเขาถึงเปลี่ยนแนวล่ะ?”
“เพลงแบบนี้แหกกฎนี่นา ใช่ไหม”
“ก็ต้องเพราะได้รับอิทธิพลจากโจ๊กเกอร์น่ะสิ! ทุกคนไม่ยอมแล้ว! ร้องเพลงกันอยู่ดีๆ กลับจะมาตรวจสอบ? มาชี้นำ? ไร้สาระ ไม่ต้องไปฟังพวกมันหรอก!”
“ในที่สุดก็ได้ฟังเพลงดีๆ สักที!”
“เพลงนั้นของโจ๊กเกอร์ไม่สูญเปล่าจริงๆ! ทุกคนเลิกหลับหูหลับตา ลืมตาตื่นกันแล้ว!”
“ไอ้พวกสมาคมบ้านั่น มีแต่ทำเรื่องไร้สาระทั้งนั้น!”
“จริง รายการวาไรตี้ดีๆ ระดับโลก เกือบถูกพวกมันทำจนป่นปี้!”
เมื่อรอบคัดออกจบลง หน้ากากวันเวลายังคงอาศัยเพลงฮกเกี้ยนรักษาตำแหน่งเอาไว้ได้
จากนั้นก็เป็นการแข่งรอบชิงแชมป์ประจำสัปดาห์ที่ห้า
คนแรกที่ขึ้นเวทีมาก็คือดอกไม้ต้องฝน ต่อด้วยไม้ใกล้ฝั่ง
เธอทั้งสองต่างเปลี่ยนเพลงกลับไปตามวิถีเดิม แนวทางเดิมที่พวกตนถนัด ทำให้เหล่าผู้ชมรับฟังแล้วต้องถอนใจอย่างแสนพึงพอใจ นี่ช่างแตกต่างจากตอนที่พวกเธอร้องเพลงเด็กลิบลับ!
ไม้ใกล้ฝั่งร้องจบแล้ว!
ต่งซานซานก้าวขึ้นมาบนเวที “ถัดไป ขอเชิญหน้ากากนักร้องท่านสุดท้ายของเราในวันนี้—หน้ากากโจ๊กเกอร์!”
ทว่าเสียงปรบมือของผู้ชมยังไม่ทันจะดัง พลันมีคนกลุ่มหนึ่งบุกเข้ามาขัดขวางการอัดเทป คนแปดเก้าคนในชุดสูทปรี่ตรงเข้ามายังห้องอัด!
เสียวหลวี่ผงะ แล้วรีบวิ่งไปขวางไว้ “พวกคุณจะทำอะไร!”
ชายวัยกลางคนที่นำขบวนกล่าวอย่างเย็นชา “ฉันมาจากสมาคมรายการโทรทัศน์!”
ต้าเฟยเองก็รีบเข้ามา “พวกเรากำลังถ่ายรายการอยู่นะ!”
“เรื่องนั้นฉันไม่สน!” ชายวัยกลางคนอีกคนกล่าว “วันก่อนพวกฉันเพิ่งแวะมา แจกแจงกฎระเบียบจนชัดเจน แต่นี่มันอะไร? จะไม่ยอมเชื่อฟังกันใช่ไหม”
เป็นคนของสมาคม!
ไม่ทราบว่าคนเหล่านี้ได้ข่าวจากไหนว่ามีผู้อัดรายการเดอะแมสก์ซิงเกอร์บางส่วนไม่ให้ความร่วมมือ ถึงได้ตรงมาจัดการในทันที!
หูเฟยโมโหเดือด พลันกล่าวเสียงแข็ง “นี่คือสถานที่อัดรายการ! ผู้ไม่เกี่ยวข้องห้ามเข้า! ถ้ามีธุระก็รอเสร็จรายการค่อยว่ากัน!”
คนจากสมาคมสั่ง “ไม่ต้องอัดแล้ว!”
“หมายความว่ายังไง” หูเฟยถามเสียงเย็น
ข้างหลังพวกเขา ผู้บริหารสถานี BTV ที่เพิ่งทราบข่าวกำลังรีบรุดเดินเข้ามา
ชายจากสมาคมพูดเสียงแข็งกร้าว “พวกเราออกคำสั่งชัดเจนแล้ว พวกคุณจงใจละเมิดคำสั่งสินะ? ย่อมได้ ดูซิใครจะแน่กว่า!” แล้วหันกลับไปกล่าวกับเลขาฯ “รายงานไปยังแผนกที่เกี่ยวข้อง แจ้งสถานการณ์กับประธานโจวด้วย เดี๋ยวนี้!”
เลขาฯ “รับทราบครับ!” แล้วหลบไปโทรศัพท์
ผู้บริหารสถานี BTV ถาม “เหล่าหู เกิดอะไรขึ้น?”
หูเฟยเองก็ไม่รู้ว่าควรจะตอบอย่างไรดี
ไม้ใกล้ฝั่งที่เพิ่งร้องเพลงเสร็จขมวดคิ้ว
ดอกไม้ต้องฝนมีสีหน้ามืดครึ้ม
ฝ่ายแขกรับเชิญก็กำลังจ้องมองเหตุการณ์ที่เกิดขึ้น
จางเสียย่นหัวคิ้ว “คนจากสมาคมหรือ?”
เอมี่ “ยังเปิดกล้องอัดรายการอยู่เลยนะ บุกเข้ามาแบบนี้เลยหรือ นี่มันอะไรกัน ต่อให้เป็นเจ้าหน้าที่สมาคมก็ไม่ควรทำถึงขนาดนี้นะ?”
แม้แต่เหล่าผู้ชมก็ยังรู้สึกทนไม่ไหว!
“เชี่ยเอ๊ย!”
“ไอ้เวรพวกนี้!”
“ไสหัวไปสิ จะมากันทำซากอะไร!”
“หาเรื่องกันใช่ไหม!”
“แม่งเซ็งฉิบหาย ก็แค่ร้องเพลงแค่นี้ มันจะอะไรนักหนาวะ!”
“โถ่ว้อย ยังอัดไม่เสร็จเลย”
“มันจะมากเกินไปแล้วนะเว้ย!”
“น่าโมโหเป็นบ้า!”
“จะมาลงดาบสะบั้นใส่วงการดนตรี? นี่มันกะทำลายล้างกันชัดๆ”
“ไร้สาระสิ้นดี!”
“ต่อไปแม้แต่จะฟังเพลงประชาชนก็ไม่มีสิทธิ์แล้วใช่ไหม!”
“พวกมันคิดว่าจะรังแกทุกคนได้ง่ายๆ รึไง”
“ความคิดของพวกเรา พวกเราตัดสินใจเองได้ ไม่ต้องให้พวกแกมาสอด!”
“ทำอย่างกับพวกเราเป็นทาส!”
“เฮอะ เลิกพูดเถอะ พวกเราก็แค่ประชาชนคนธรรมดา เป็นแค่ชนชั้นแรงงาน พวกมันจะมาสนอะไร!”
ต่งซานซานมองดูด้านล่างเวที
ตรงนั้น เธอเห็นพวกคนจากสมาคมกำลังทุ่มเถียงกับทีมรายการ!
วันเวลาก็เข้าร่วมวงด้วย
นักร้องใหม่ทั้งสองคนก็ไม่ได้อยู่นิ่งเฉย
แล้วในช่วงเวลาแห่งความวุ่นวายที่ไม่มีใครทันสังเกต คนผู้หนึ่งก็เดินขึ้นมาบนเวที หยุดยืนเบื้องหน้าไมโครโฟนขาตั้ง แล้วหันไปทางผู้ควบคุมวงดนตรีไป๋หย่วนเฟยกับเหล่านักดนตรี
พวกเขาเข้าใจอย่างรวดเร็ว
ไป๋หย่วนเฟยลังเลครู่หนึ่ง ก่อนตัดสินใจพยักหน้า
ทันใดนั้น เสียงตีกลองก็ลั่นสนั่น!
ต่อด้วยเสียงกรีดกีตาร์!
หูเฟย เสียวหลวี่ ต้าเฟยและทีมรายการคนอื่นๆ ตื่นตกใจทันที เสียงดนตรีหรือ? จากไหนกัน พวกเขารีบหันมองตามเสียง ก่อนพบว่าบัดนี้โจ๊กเกอร์ได้ยืนอยู่ข้างบนเวทีแล้ว!
ดอกไม้ต้องฝนอึ้งไป!
ไม้ใกล้ฝั่งคาดไม่ถึง!
วันเวลาดวงตาเบิกโพลง!
ฝ่ายคนฝั่งสมาคมเขม้นมองโจ๊กเกอร์อย่างมีโทสะ
“ทำบ้าอะไร”
“ลากเขาลงมา!”
“ยังจะร้องเพลงอะไรอีก!”
เหล่าผู้ชมก็ไม่ทันตั้งตัวเช่นกัน ไม่มีใครรู้ว่าโจ๊กเกอร์คิดจะทำอะไร และจะร้องเพลงแบบไหน แต่ทว่าเมื่อได้ยินเสียงดนตรีเร้าอารมณ์นั้น ทุกคนก็บังเกิดความรู้สึกว่าเลือดในกายกำลังเดือดพล่าน!
และแล้วโจ๊กเกอร์ก็เปิดปาก!
สุ้มเสียงนั้น ทำให้ทุกคนต้องช็อก!
คือเสียงคำรามแห่งความโกรธา!
โจ๊กเกอร์ชี้นิ้วขึ้นฟ้า แทบจะเป็นตวาดกร้าว
“จงลุกขึ้น!”
“เหล่าทาสผู้หนาวเหน็บแลอดอยาก!”
“จงลุกขึ้น!”
“ผู้ทนทุกข์ยากทั้งทั่วโลก!”
“ดวงใจเดือดเลือดรุ่มชุ่มโชก”
“สู้ให้แหลกลาญเพื่อความจริง!”
จงลุกขึ้น?
เหล่าทาส?
จงลุกขึ้น?
สู้ให้แหลกลาญ?
ทีมรายการได้แต่นิ่งตะลึง!
ดอกไม้ต้องฝน ไม้ใกล้ฝั่งและคนอื่นๆ ยิ่งกว่าตกใจ!
เหล่าผู้ชมรู้สึกว่าเลือดในกายร้อนรุ่มจนแทบทานทน!
นี่มันเพลงอะไรกัน
มารดามัน นี่มันเพลงอะไรกันนี่
มีคนหันมองหน้าจอ!
‘หลักสากลนิยม’
เพลงร็อก?
โจ๊กเกอร์ร้องคำรามอย่างกราดเกรี้ยว สะท้านสะเทือน พุ่งทะยานคล้ายต้องการประกาศต่อฟ้า ณ เวทีนี้ เขาไม่เคยใช้วิธีร้องเพลงเช่นนี้มาก่อน นี่คือครั้งแรก ราวกับว่าเขากำลังกู่ตะโกนความคั่งแค้นที่อัดอั้นอยู่ภายในใจทั้งหมด! 
“โลกใบเก่านำมาเพียงเสียงสะอื้น”
“จงลุกขึ้นเหล่าทาสผู้ขื่นขม”
“อย่าหลงคิดเรายากไร้ตรอมตรม!”
“เราระดมปลดแอกสร้างแผ่นดิน!”
สีหน้าคนจากสมาคมมืดทะมึนลงทันที
ทว่าผู้ชมกลับยิ่งฟังยิ่งฮึกเหิม นัยน์ตาสว่างเจิดจ้าด้วยความพลุ่งพล่าน!
โจ๊กเกอร์ชี้พวกเขาแล้วร้องตะโกน
“นี่คือศึกครั้งสุดท้าย!”
“จงหมายมั่นปั้นวันพรุ่งนี้!”
“แองเตอร์นาซิอองนาล[1] ต้องเป็นจริง!”
โจ๊กเกอร์ชูกำปั้น กำนิ้วหัวแม่มือวางทับนิ้วมือทั้งสี่เป็นหมัดอันหนักแน่น นี่คือสัญลักษณ์ เป็นสัญลักษณ์แห่งกรรมกรสากลของโลกนี้!
แองเตอร์นาซิอองนาล?
Internationale?
สมาพันธ์กรรมกรสากล?
นี่คือบทเพลงแห่งกรรมาชน?
เป็นเพลงแห่งประชาชนอย่างพวกเขา?
เฉินกวงต้องสั่นสะท้าน!
เอมี่ได้แต่เอามืออุดปาก!
โจ๊กเกอร์ตะเบ็งเสียง!
“ไม่มีจริงดอก ผู้กู้โลก!”
“อย่ารออุปโลกน์เทพองค์ไหน!”
“อันความสุขแห่งมวลมนุษย์ไซร้!”
“ผงาดได้ด้วยเป็นที่พึ่งตน!”
ไม่มีใครช่วยพวกเขาได้!
ทว่าพวกเราไม่จำต้องเฝ้ารอแต่ผู้กล้า!
พวกเรายังมีตนเอง!
พวกเรามีแขนขา!
ลุกขึ้น!
อย่าได้หวาดกลัว!
ลุกขึ้น!
พวกเราก็เป็นคนเหมือนกัน!
โจ๊กเกอร์คำรามลั่น
“ช่วงชิงชีวิตเราคืน”
“หยันยืนความคิดจิตให้มั่น!”
“โหมเข้า! เตาไฟอันแดงฉาน!”
“เหล็กร้อนตีพลันจึงสมบูรณ์!”
ทันใดนั้น ในหมู่ผู้ชมก็มีชายวัยกลางคนผู้หนึ่งกำหมัดชูขึ้นสูง เป็นกำปั้นแห่งกลุ่มกรรมกรสากล เขาลุกขึ้นยืนอย่างเงียบงัน!
คนหนุ่มที่นั่งอยู่ข้างเขาก็ชูกำปั้นตามโจ๊กเกอร์ แล้วค่อยๆ ลุกขึ้นยืนเช่นกัน!
คนที่สาม!
คนที่สิบ!
คนที่ห้าสิบ
คนที่หนึ่งร้อย!
โจ๊กเกอร์กู่ร้องเสียงสูง
“นี่คือศึกครั้งสุดท้าย!”
“จงหมายมั่นปั้นวันพรุ่งนี้!”
“แองเตอร์นาซิอองนาล ต้องเป็นจริง!”
เฉินกวงลุกยืน ชูกำปั้นขวา!
เอมี่ลุกยืน ชูกำปั้นขวา!
หวังจุยซู!
เหยาเจี้ยนไฉ!
ดอกไม้ต้องฝน!
ไม้ใกล้ฝั่ง!
ล้วนแล้วแต่ลุกขึ้นแสดงสัญลักษณ์!
แม้แต่หานฉีก็กำหมัดขวาแล้วชูขึ้น เธอคล้ายระเบิดความรู้สึกอันเปี่ยมล้น บรรยากาศอันทรงพลังในห้องอัดช่างปลุกเร้าอารมณ์จนไม่อาจควบคุม!
ต้าเฟยชูกำปั้นขวา!
เสียวหลวี่เองก็กำหมัดขวาแล้วชูขึ้นช้าๆ!
หนึ่งร้อยคน!
สามร้อยคน!
ห้าร้อยคน!
ขณะนี้ ในห้องอัดไม่มีใครนั่งอยู่อีกต่อไป!
บัดนี้ แม้แต่สตาฟที่อยู่หลังจอมอนิเตอร์ ก็ต่างลุกขึ้นยืน ชูกำปั้นขวาด้วยใจที่เดือดระอุ!
โจ๊กเกอร์เปล่งเสียงด้วยพลังทั้งหมด
“หยันชังอสรพิษร้าย!”
“สูบทำลายเลือดเนื้อเราผอง!”
“สักวัน!”
“กำจัดมันสมใจปอง”
“ให้แสงทองตะวันอาบทั่วโลกา!”
ในวินาทีนั้น โดยปราศจากการนัดแนะและคำพูดใด คนทั้งหมดราวกับเข้าใจตรงกัน พวกเขาล้วนยืนส่งเสียงร่ำร้องไปพร้อมกับโจ๊กเกอร์
“นี่คือศึกครั้งสุดท้าย!”
“จงหมายมั่นปั้นวันพรุ่งนี้!”
“แองเตอร์นาซิอองนาล!”
“ต้องเป็นจริง!”
ดอกไม้ต้องฝนร้องตาม!
ไม้ใกล้ฝั่งร้องตาม!
ไป๋หย่วนเฟยร้องตาม!
เฉินกวงร้องตาม!
จางเสียร้องตาม!
เอมี่ร้องตาม!
“นี่คือศึกครั้งสุดท้าย! จงหมายมั่นปั้นวันพรุ่งนี้!”
“แองเตอร์นาซิอองนาล ต้องเป็นจริง!”
“แองเตอร์นาซิอองนาล ต้องเป็นจริง!”
ผู้คนเกือบพันชีวิตในที่แห่งนี้ ล้วนชูกำปั้นขวาเปล่งเสียงร้อง!
ภาพเช่นนี้ ไม่ว่าผู้ใดได้เห็นก็ล้วนรู้สึกสั่นสะเทือนอย่างลึกล้ำโดยไม่อาจสรรหาคำใดมาบรรยาย ซึ่งที่มาของสิ่งที่เขย่าอารมณ์จนหัวใจสะท้านไหวนั้น ก็ไม่ใช่สิ่งใดเลย
แต่คือศักดิ์ศรีแห่งตน!
 
 
_____________
[1] แองเตอร์นาซิอองนาล (ฝรั่งเศส: L'Internationale; แล็งแตร์นาซียอนาล, อังกฤษ: The Internationale; ดิอินเตอร์แนชนาล, เยอรมัน: Die Internationale; ดี อินเทอร์นาโชนาล, จีน:国际歌 ; กั๋วจี้เกอ) เป็นเพลงปลุกใจในการต่อสู้ของชนชั้นกรรมาชีพ มีที่มาจากบทกวีต้นฉบับภาษาฝรั่งเศสของ เออแฌน ปอตีเย (Eugène Pottier) ในปี ค.ศ. 1871 (พ.ศ. 2414) แต่งทำนองโดยปีแยร์ เดอ แฌเต (Pierre De Geyter) ในปี ค.ศ. 1888 (พ.ศ. 2431) ซึ่งแพร่หลายไปทั่วโลก ถูกแปลเป็นภาษาต่าง ๆ หลายภาษา
เพลงนี้มีคำร้องภาษาไทยสองฉบับ ฉบับหนึ่งโดยจิตร ภูมิศักดิ์ แปลมาจากฉบับภาษาอังกฤษ มีชื่อไทยว่า อินเตอร์เนชั่นแนล และอีกฉบับหนึ่งแปลมาจากภาษาจีน มีชื่อไทยว่า แองเตอร์นาซิอองนาล หรือ สามัคคีนานาชาติ
*****ฉบับในนิยายนี้แปลขึ้นมาใหม่ไม่ได้ใช้คำร้องที่มีแปลไว้ที่อื่น
 


[Go To Next Chapter]( ./159.md)