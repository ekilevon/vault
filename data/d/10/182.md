##บทที่ 1082 อันดับทำเนียบดาราล่าสุดของจางเย่?
วันต่อมา
เป็นวันอาทิตย์
ที่บ้านของพ่อแม่ จางเย่นอนหลับยาวไปจนถึงสิบโมง
เมื่อวานหลังจากที่เขารับพ่อกับแม่กลับบ้านจากเวทีแข่ง ยังไม่ทันได้พูดอะไรก็ล้มลงบนเตียง ผล็อยหลับไปแล้ว หลับอย่างเต็มอิ่มไปประมาณสิบเอ็ดชั่วโมง ช่วงนี้เขาเหนื่อยเกินไป เหนื่อยเกินไปแล้วจริงๆ ทั้งวางแผน เลือกเพลง เรียบเรียงเพลง ฝึกซ้อม ไปออกรายการ ถ่ายทอดสด เขาเปรียบเหมือนนักรบผู้หนึ่งที่แทบจะไม่รู้จักความเหน็ดเหนื่อย ในช่วงการแข่งขันเขาเคยอดหลับอดนอนถึงสองวันสองคืน ไข้ขึ้นสูงถึงสี่สิบองศาก็ยังไม่ล้ม! ผ่านมาสองเดือนแล้ว ในที่สุดการแข่งขันก็จบลง เส้นประสาทที่ตึงเครียดของเขาก็ผ่อนคลายลงในชั่วพริบตา ความรู้สึกเหนื่อยล้าถาโถมเข้ามาอย่างรวดเร็วแบบที่ไม่อาจควบคุมได้ ถึงได้หลับยาวมาจนถึงตอนนี้
โทรศัพท์แบตหมดไปแล้ว
เขาพลิกตัวเสียบสายชาร์จแบตโทรศัพท์ แล้วเปิดเครื่องโดยไม่มุดออกจากผ้าห่ม
ในโทรศัพท์พลันปรากฏสายที่ไม่ได้รับและข้อความจำนวนมาก
เพื่อนร่วมงานเก่าฮาฉีฉี : ผู้กำกับจาง ฉันกับจางจั่ว เสี่ยวหวังได้ดูการแข่งเมื่อวานแล้วนะคะ ตอนที่คุณได้แชมป์พวกเราทุกคนก็เห็น ยอดเยี่ยมมากค่ะ! ยินดีกับคุณด้วย!
เหยียนเทียนเฟย ผู้อำนวยการของช่อง CCTV14 : อาจารย์จาง คุณขี้โกงนี่นา เรื่องใหญ่ขนาดนี้แต่ไม่ปล่อยข้อมูลออกมาแม้แต่นิดเดียว? ฮ่าๆ โทรหาคุณก็โทรไม่ติด ถ้าอย่างนั้นก็ขอส่งข้อความมาแสดงความยินดีกับคุณก็แล้วกัน ก่อนหน้านี้คิดว่าหลังจากที่คุณถูกแบนก็จะไม่ทำงานอะไรแล้วจริงๆ ยอมทำตามกฎจริงๆ เหอเหอ พอได้เห็นคุณในตอนนี้ฉันก็วางใจแล้ว! อาจารย์จางน้อยก็ยังเป็นอาจารย์จางน้อยที่ก่อปัญหาทุกวี่วันที่ฉันรู้จักคนนั้นจริงๆ!
เพื่อนร่วมรุ่นสมัยมหาวิทยาลัยอวี๋อิ่งอี๋ : สหายเก่า นายดังแล้ว! ตอนนี้นายโด่งดังที่สุดในวงการบันเทิงแล้วนะ! เมื่อไหร่จะชวนไปเลี้ยงข้าวสักที? รีบนัดวันมาเร็วเข้า รอไม่ไหวแล้ว!
เพื่อนร่วมงานเก่าเถียนปิน : เหล่าจาง นายอยากตายหรือไงหา!
ดาราภาพยนตร์ระดับ A หนิงหลัน : ครั้งนี้นายจำเป็นต้องเล่นใหญ่ขนาดนี้เลยเหรอ?
ทั้งเพื่อนและเพื่อนร่วมงานล้วนมาแสดงความยินดีกันหมดแล้ว แถมยังแสดงความประหลาดใจกันหมดแล้วด้วย!
จางเย่นอนอยู่บนเตียง ยิ้มพลางอ่านข้อความ ค่อยๆ ตอบไปทีละคน
เช้าวันนี้บนอินเทอร์เน็ต หนังสือพิมพ์ ข่าว ข้อมูลทั้งหมดล้วนเกี่ยวกับหน้ากากโจ๊กเกอร์และจางเย่ รวมถึงเดอะแมสก์ซิงเกอร์ ความจริงแล้วทุกวันนี้จางเย่ยังคงถูกแบนและอยู่ในสถานะลำบากที่ไม่อาจพูดอะไรอย่างเปิดเผยได้ ข่าวคราวและการรายงานข้อมูลเกี่ยวกับเขายังคงถูกควบคุมอยู่ แต่ว่าการถ่ายทอดสดเมื่อวานนี้ได้ป่วนฟ้าสะเทือนดินเข้าให้แล้ว ไม่มีใครที่ไม่รู้เรื่องนี้ สื่อเองก็ไม่สามารถทำเป็นมองข้ามไม่รายงานชื่อของจางเย่ได้แล้ว!
‘เดอะแมสก์ซิงเกอร์ปิดฉาก หน้ากากโจ๊กเกอร์คว้าแชมป์!’
‘คาดไม่ถึง! ตัวตนที่แท้จริงของหน้ากากโจ๊กเกอร์จากเดอะแมสก์ซิงเกอร์!’
‘หน้ากากโจ๊กเกอร์กลับเป็นจางเย่!’
‘เพลง ‘ฉัน’ ของหน้ากากโจ๊กเกอร์ สั่นสะเทือนทั่วทั้งห้องส่ง!’
‘จางเย่สร้างความตกตะลึงให้ผู้คนและโลกอีกครั้ง!’
‘มือสมัครเล่นคนหนึ่งกวาดวงการดนตรีออกไป!?’
‘งานคอนเสิร์ตเดอะแมสก์ซิงเกอร์ในสัปดาห์หน้า จางเย่จะสามารถปรากฏตัวได้ไหมกลายเป็นเรื่องที่คาดเดาไม่ได้!’
‘นักข่าวส่งเรื่องขึ้นไปถาม ในขณะนี้เบื้องบนยังไม่ส่งเสียง!’
‘จางเย่--ไม้กวนอึผู้เชี่ยวชาญในวงการดนตรี!’
‘วงการดนตรีระวังตัว เหล่านักดนตรีระวังตัว จางเย่มาแล้ว!’
คนทั้งประเทศยังคงตกตะลึงอยู่!
เมื่อวานนี้ฟ่านเหวินลี่เองก็ถอดหน้ากากเช่นกัน หลี่เสี่ยวเสียนเองก็ด้วย ทว่าสถานะของพวกเธอทั้งสองคนถูกคนดูเดาออกตั้งนานแล้ว จึงไม่ประหลาดใจอะไร แต่ไม่มีใครทายสถานะที่แท้จริงของหน้ากากโจ๊กเกอร์ถูก ยิ่งไปกว่านั้นชื่อจางเย่นี้เดิมทีก็เป็นจุดสนใจอยู่แล้ว แล้วจางเย่ยังไม่เหมือนกับฟ่านเหวินลี่และหลี่เสี่ยวเสียน เขาไม่ใช่นักร้องมืออาชีพ แต่เป็นพิธีกร ผู้กำกับการแสดง นักคณิตศาสตร์ นักประพันธ์ ตอนนี้ปรากฏว่ายังคว้าแชมป์ ‘เดอะแมสก์ซิงเกอร์' ไปอีก ก้าวข้ามนักร้องมืออาชีพอย่างฟ่านเหวินลี่ หลี่เสี่ยวเสียน จ้าวฉี่เฉวียนพวกนี้ไป คนในวงการจำนวนมากล้วนถูกกระตุ้นจนกระอักเลือดออกมา! นี่มันไร้เหตุผลเกินไปแล้ว! จางเย่ นายจะหลุดโลกเกินไปแล้วไหม?
เรื่องราวที่เกี่ยวกับจางเย่ แต่ไหนแต่ไรมาก็ยิ่งใหญ่เช่นนี้เสมอ!
นี่ก็คือดอกไม้แปลกประหลาดในวงการบันเทิง ไม่มีใครรู้ว่าเขาทำอะไรได้บ้าง ตั้งแต่เขาปรากฏตัวออกมา ทุกเรื่องที่เขาทำล้วนสร้างความตกตะลึงให้ทุกคน!
ดูสิ!
เรื่องนี้ก็ไม่ใช่ข้อยกเว้น!
……
 
ด้านนอก ประตูเปิดออก
พ่อกับแม่กลับมาพลางหัวเราะเหอเหอ
จางเย่เองก็รีบลงจากเตียงก่อนเดินทอดน่องไปที่ห้องนั่งเล่น “พ่อ แม่ ไปไหนมาน่ะ?”
“เพิ่งตื่นเหรอ?” แม่ยิ้มแบบที่ปิดความดีใจไว้ไม่มิด แล้ววางถุงพลาสติกในมือลง “ฉันกับพ่อแกออกไปซื้อกับข้าวมา ตอนมื้อเที่ยงจะทำอาหารดีๆ ให้กินเป็นการฉลอง!”
พ่อเหลือบมองภรรยา “ซื้อกับข้าวอะไรกัน แม่แกน่ะออกไปโม้มาต่างหาก แปดโมงเช้ามาก็ออกไปซื้อกับข้าวแล้ว  ตลอดทางพอเจอเพื่อนบ้านพบหน้าคนก็โม้ใส่ แกดูว่าตอนนี้กี่โมงแล้ว สิบเอ็ดโมงแล้ว”
แม่ไม่อยากฟังแล้ว “ฉันโม้แล้วจะทำไม!”
พ่อโบกมือ “เอาละ เอาละ ฉันยังไม่ได้พูดเลยว่าไม่ได้”
แม่ร้องเหอะออกมา “ลูกชายของฉันดังแล้วยังไม่ยอมให้ฉันบอกกับคนอื่นอีกเหรอ?”
พ่อมองมาที่จางเย่แล้วทำปากยื่น
จางเย่ยิ้ม “แม่ แม่พูดได้เลย พูดตามใจเลย ไม่มีใครห้ามแม่หรอก พวกเรารีบกินข้าวกันดีกว่า ผมหิวแล้ว หลายวันมานี้ใจไม่อยู่ที่นี่ ยังไม่ได้กินอะไรแบบจริงจังเลย”
แม่รีบเอ่ยว่า “รอเดี๋ยว รอเดี๋ยว เดี๋ยวก็เสร็จแล้ว!” ตอนที่จะเข้าไปในห้องครัวแม่ก็พลันหันหน้ากลับมาเพราะนึกเรื่องหนึ่งออก “จริงสิไอ้หนู ความนิยมของแกมีเท่าไรแล้ว? อยู่อันดับที่เท่าไร?”
จางเย่งุนงง “โฮ่ ถ้าแม่ไม่เตือนผมก็ลืมไปแล้วนะเนี่ย”
แม่รีบพูด “รีบดูเร็วเข้า! ก่อนหน้านี้แกอยู่อันดับสองจากท้ายของระดับเอ ตอนนี้ต้องเปลี่ยนไปแล้วแน่ๆ! ดูเร็วว่าขึ้นมากี่อันดับ!”
จางเย่ผงกศีรษะ “ได้เลย”
ช่วงนี้ความนิยมของเขาแน่นิ่งไร้ความคืบหน้า ยิ่งไปกว่านั้นเหล่าดาราที่อยู่ต่อจากเขายังขยับคะแนนนิยมขึ้นไม่หยุด จ่อไล่ตามเขาอยู่ตลอด อย่างเช่นหลีอวี้ที่เปิดเผยสถานะตนเองบนเวทีเดอะแมสก์ซิงเกอร์ อีกนิดเดียวก็จะได้กลับขึ้นมาในฐานะดาราระดับ A อีกครั้ง อีกเพียงนิดเดียวเท่านั้น แต่จางเย่ที่ไม่ได้ปรากฏตัวมาโดยตลอด ไม่มีผลงานอะไร อันดับจึงร่วงลงมาอยู่ที่สองรองสุดท้ายของทำเนียบดาราระดับ A สถานการณ์อันตรายอย่างมาก เมื่อวานนี้ที่ถอดหน้ากากเป็นจุดพลิกผันอย่างหนึ่ง ในที่สุดก็ไม่ต้องกังวลว่าความนิยมจะตกไปอยู่ที่ระดับ B แล้ว เขาจะต้องเลื่อนอันดับขึ้นอย่างรวดเร็วแน่นอน เพียงแต่ไม่รู้ว่ามากแค่ไหน
รีบกลับเข้ามาในห้อง เปิดคอมพิวเตอร์ขึ้น
จางเย่เข้าไปที่เว็บไซต์ทางการของอันดับดารา คลิกเปิด
หน้าเพจไม่สามารถเปิดได้
กรุณาลองใหม่อีกครั้ง
มีข้อความแสดงเพียงสองประโยคนี้
จางเย่กดรีเฟรชใหม่อีกรอบ
หน้าเพจไม่สามารถเปิดได้!
เกิดอะไรขึ้น?
ทำไมถึงเปิดไม่ได้?
เขารีบเข้าไปในเวยป๋อ จะชาวเน็ตก็ดีหรือสมาชิกในวงการก็ดีต่างก็งุนงงกันไปหมด
“เว็บไซต์อันดับเปิดไม่ได้ล่ะ?”
“ฉันก็ด้วย อินเทอร์เน็ตฉันไม่ดีหรือเปล่านะ?”
“ไม่ใช่อินเทอร์เน็ตไม่ดี ตั้งแต่เที่ยงคืนของเมื่อคืนก็เริ่มเปิดไม่ได้แล้ว”
“หา?”
“เป็นไปไม่ได้”
“นี่เป็นเว็บไซต์ทางการเลยนะ ไม่เคยเกิดปัญหาแบบนี้เลย!”
“ใช่ เรื่องอะไรกันเนี่ย?”
“ก่อนหน้านี้ก็ไม่เคยเกิดเรื่องแบบนี้!”
“เจ้าหน้าที่เทคนิคทำอะไรอยู่? นี่มันช่วงเวลาสำคัญเลยนะ!”
“ฉันยังรอดูตารางความนิยมของฟ่านเหวินลี่อยู่นะ!”
“ฉันรอดูของจางเย่นะ! เขาใกล้จะตกจากระดับเอแล้ว!”
คนในวงการบันเทิงจำนวนมากเองก็รออยู่ เพราะว่าอิทธิพลจากเดอะแมสก์ซิงเกอร์มีมากเกินไป สร้างความปั่นป่วนให้กับทำเนียบของวงการดนตรี ความนิยมรายวันที่เพิ่มขึ้นสร้างความตกตะลึงให้ทุกคน ดาราที่เกี่ยวข้องกับรายการนี้แต่ละคนวันต่อมาก็อยากดูว่าความนิยมของตนมีการเปลี่ยนแปลงขึ้นมากน้อยเท่าไหร่ ดาราที่ไม่มีส่วนเกี่ยวข้องกับเดอะแมสก์ซิงเกอร์และสังกัดตัวแทนเองก็ต้องดูเช่นกัน พวกเขาต้องดูว่าอันดับของดาราคนไหนมีการเปลี่ยนแปลงอะไรบ้าง จะอยู่เหนือกว่าพวกเขาแล้วหรือเปล่า!
ความนิยมก็คือชีวิตของดารา!
ทำเนียบดารานี้ก็คือบันทึกชะตาของวงการบันเทิง!
……
 
ในกลุ่มแชตแก๊งคนบ้าเองก็กำลังคุยเรื่องนี้เช่นกัน
หนิงหลัน “ยังไม่ออกมาอีกเหรอ? ยังเปิดไม่ได้อยู่?”
ฮั่วตงฟาง “ไม่รู้เหมือนกัน อาจจะเกิดปัญหาขึ้นก็ได้”
เฉินกวงส่งอิโมจิเหงื่อตกมาหนึ่งอัน “เพื่อเอาใจสุดที่รักของบ้านฉัน ฉันถึงกับเฝ้ามันทั้งคืนเลยนะ รอไม่ไหวแล้ว ขอไปนอนก่อนแล้วกัน”
เสี่ยวตงส่งข้อความมา “ฮ่าๆๆ พี่เฉิน คุณนี่เป็นสามีตัวอย่างจริงๆ!”
เอมี่ “ฉันเองก็รออันดับของเสี่ยวเสียนอยู่เหมือนกัน เร็วเข้า เร็วเข้า!”
ดาราชายคนหนึ่งเอ่ยว่า “ไม่เคยมีปัญหามาตั้งหลายปี ทำไมวันนี้ถึงมีปัญหาขึ้นมาได้ล่ะเนี่ย?”
……
 
ตอนเที่ยง
เวลาสิบสองนาฬิกาตรง
ในที่สุดออฟฟิศเชียลก็ลงประกาศมาหนึ่งฉบับ!
เป็นประกาศที่ทำให้ทั้งวงการบันเทิงและคนทั่วไปต้องงุนงง!
ประกาศมีดังนี้
‘ประกาศคำอธิบายเกี่ยวกับการที่เว็บไซต์ทางการของทำเนียบดาราไม่สามารถเปิดได้!’
เมื่อเร็วๆ นี้ เนื่องจากอิทธิพลของรายการวาไรตี้บางรายการที่พุ่งขึ้นอย่างต่อเนื่อง ได้สร้างผลกระทบในระดับที่มากพอต่อการคำนวณข้อมูลของอันดับทำเนียบศิลปิน ยิ่งไปกว่านั้นคะแนนความนิยมของศิลปินบางท่านยังมีการเปลี่ยนแปลงในปริมาณมหาศาล ปริมาณข้อมูลที่รวบรวมมามีมากเกินไป เพียงพริบตาก็เกินจุดสูงสุดที่ระบบจะคำนวณได้ ส่งผลให้ระบบขัดข้องชั่วคราว ขณะนี้ ทางเจ้าหน้าที่เทคนิคของหน่วยงานเรากำลังเร่งแก้ไขอยู่ พวกเราขออภัยอย่างสุดซึ้งที่ได้สร้างปัญหาให้กับทุกท่าน สำหรับการอัปเดตอันดับใหม่ล่าสุดและการให้บริการพวกเราจะแจ้งให้ทราบอีกครั้ง
รายการบางรายการ?
ไม่ใช่เดอะแมสก์ซิงเกอร์หรือไง!
ศิลปินบางท่าน?
นั่นไม่ใช่จางเย่เหรอ!
เมื่อประกาศนี้ถูกปล่อยออกมาทุกคนล้วนแต่ปากอ้าตาค้าง!
บนเวยป๋อ
“ว่าไงนะ?”
“ความนิยมของจางเย่เปลี่ยนแปลงมากเกินไป ทำให้ทั้งระบบล่ม?”
“พรืด นี่เรื่องจริงหรือเรื่องล้อเล่นเนี่ย?”
“ทำไมเรื่องด่างพร้อยถึงได้หล่นใส่หัวจางเย่ไปหมดนะ ฮ่าๆๆๆ!”
“แม่ง ความนิยมของอาจารย์จางนั่นตกลงแล้วเพิ่มขึ้นไปเท่าไหร่กันแน่! มารดามัน ถึงกับทำระบบล่มได้เนี่ย?”
“ไม่แปลกหรอก เมื่อคืนพอโจ๊กเกอร์ถอดหน้ากากออก ตอนนั้นระบบก็นำคะแนนสะสมหลายเดือนที่ผ่านมาของโจ๊กเกอร์ย้ายไปที่จางเย่ ก็คงต้องคำนวณหนักเกินไปอยู่หรอก! พรืด อาจารย์จางนี่จริงๆ เลย ทำให้เว็บไซต์อันดับที่สงบสุขมาตั้งหลายสิบปีล่มได้!”
“ตลกชะมัด!”
“อาจารย์จางยิ่งใหญ่!”
“อาจารย์จางไร้เทียมทาน!”
ทันใดนั้นก็มีใครบางคนโพสต์บทกวีที่จางเย่ใช้ในการแข่งรอบไฟนอลเมื่อคืนออกมา!
‘ลำนำฝันแห่งชีวิต’
โดยเฉพาะท่อนที่สุดท้ายไม่กี่ประโยคนั่น ยิ่งอ่านเลือดในกายก็ยิ่งร้อนรุ่ม!
ชาวเน็ตหลายคนไม่ได้อ่านกลอนที่จางเย่เขียนมานานแล้ว ยังคงอหังการถึงเพียงนั้น ยังคงสะเทือนฟ้าสะเทือนดินถึงเพียงนั้น
ตัวข้าจักขับขาน
ลำนำแห่งมานพ
ล่วงหลายปีผ่านบรรจบ เกริกก้องภพจักรวาล
เหล่าชาวเน็ตพากันแสดงความเห็น
“ชอบจางเย่จริงๆ เลย!”
“กลอนทุกบทของเขายอดเยี่ยมจริงๆ!”
“เพลงของเขาก็ด้วย!”
“โลกทั้งใบก็แบกจางเย่ไว้ไม่อยู่แล้ว!”
“ยินดีด้วยอาจารย์จาง พุ่งสู่อวกาศได้สำเร็จแล้วนะ!”
“เว็บไซต์อันดับยังถูกทำให้ล่มได้ ฉันขอคารวะจางเย่!”
นาทีนี้ในวงการเองก็ไม่รู้ว่าจะหัวเราะหรือร้องไห้ดี!
เว็บไซต์ล่ม?
ที่แท้ก็เป็นเพราะจางเย่?
แม่งเอ๊ย ครั้งนี้ตกลงแล้วความนิยมของนายขยับขึ้นไปเท่าไรกันแน่วะ!
 


[Go To Next Chapter]( ./183.md)