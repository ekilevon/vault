##บทที่ 1072 : โจ๊กเกอร์จะตกรอบแล้ว?
ถึงช่วงพักโฆษณา
ผู้ชมบางส่วนไปเข้าห้องน้ำ
ทีมงานบางคนรีบปรับแก้อุปกรณ์
หลี่เสี่ยวเสียน (ไม้ใกล้ฝั่ง) ถาม “พี่สาว คุณรู้หรือเปล่าคะว่าโจ๊กเกอร์เป็นใคร?” ขณะพูดสายตาของเธอกลับจ้องมองไปยังโจ๊กเกอร์ที่นั่งอยู่ด้านข้างกุหลาบป่า
กุหลาบป่ายิ้มน้อยๆ “ฉันก็ไม่รู้ แต่ก็มีเดาไว้คนหนึ่งน่ะ”
เสี่ยวตงรีบถาม “อ้อ? ใครคะ?“
ฟ่านเหวินลี่ก็ถาม “พวกเรารู้จักไหม?”
กุหลาบป่ามองโจ๊กเกอร์แวบหนึ่งก่อนหันมองพวกเขา “หึๆ คนที่ฉันคิดน่ะ พวกคุณรู้จักกันแน่นอน รู้จักเป็นอย่างดีด้วย”
โจ๊กเกอร์พอได้ยินก็คิ้วกระตุก
เอมี่งุนงง “ไม่มั้งคะ? รู้จักเขาดีเลยเหรอ?”
ฟ่านเหวินลี่ขมวดคิ้ว “ทำไมฉันนึกไม่ออกเลยนะ?”
จางเสีย “สรุปว่าเป็นใครกันแน่?”
กุหลาบป่ายิ้มน้อยๆ “ฉันก็แค่เดาน่ะ ไม่แน่ว่าจะถูกหรอกนะ”
เฉินกวงยิ้มขื่น “คุณไม่แน่ใจว่าโจ๊กเกอร์เป็นใคร แต่คุณมาช่วยเขาเนี่ยนะ?”
กุหลาบป่าเพียงยิ้มไม่ตอบคำ
คนอื่นๆ ล้วนไม่มีใครรู้ว่าสิ่งที่เธอพูดนั้นเป็นเรื่องจริงหรือโกหก
เลี่ยวอี้ฉี (ปวยเล้ง) ไม่พูดอะไรแม้แต่น้อย ส่วนคึ่นช่ายแขกรับเชิญของเธอกำลังกระซิบกระซาบอยู่ข้างหู ท่าทางจะกำลังกังวลกับผลคะแนนโหวตในตอนนี้ คะแนนของเธอออกมาไม่สวยเลย
พิธีกรแต่งหน้าเสร็จแล้ว
ทีมรายการเริ่มนับถอยหลัง
สาม...
สอง...
หนึ่ง...
โฆษณาจบแล้ว เชื่อมต่อสัญญาณถ่ายทอดสด!
ต่งซานซานยิ้มกว้างอยู่บนเวที เธอประกาศ “ขอต้อนรับกลับสู่คืนรอบไฟนอลของรายการเดอะแมสก์ซิงเกอร์นะคะ” เธอชี้นิ้วลงล่าง “ด้านล่างหน้าจอ คุณจะเห็นหมายเลขที่ใช้โหวตให้กับผู้เข้าแข่งขันแต่ละคนค่ะ กรุณาโหวตเพื่อสนับสนุนนักร้องที่คุณชื่นชอบให้มีโอกาสเป็นราชาหน้ากากในคืนนี้ คะแนนโหวตของคุณจะตัดสินว่าพวกเขาจะอยู่หรือไปในรอบแรก ผู้เข้าแข่งขันที่ได้อันดับสุดท้ายจะไม่ได้เข้ารอบถัดไป เหลือเพียงห้าท่านที่จะช่วงชิงกันเท่านั้น บัดนี้ผู้เข้าแข่งขันของทั้งหกเราทำการแสดงเสร็จสิ้นแล้ว ขอนำคะแนนเรียลไทม์ขึ้นบนจอยักษ์ด้านหลังของฉันเพื่อดูอันดับกันได้เลยค่ะ”
ชั่วขณะนั้น ทั้งห้องส่งเงียบเสียงลง
ผู้ชมหน้าจอทีวีเองก็กลั้นหายใจลุ้นเต็มที่!
ปวยเล้งแหงนหน้าขึ้น!
ฟ่านเหวินลี่ระบายลมหายใจ
วันเวลาและเจี่ยงฮั่นเวยยิ้มจนตาหยี
ราชาประหลาดเองก็ดูผ่อนคลายยิ่ง เพราะคะแนนโหวตเขาอยู่ในขั้นปลอดภัย
“ใครได้ที่หนึ่ง?”
“ไม่รู้สิ”
“ออกมาแล้วนี่?”
“ใครตกรอบแรกน่ะ?”
จางเย่เองก็เงยหน้าขึ้นมองเช่นกัน
ฉับพลัน หน้าจอใหญ่ก็กะพริบ คะแนนโหวตปรากฏขึ้นมาแล้ว เป็นการนับคะแนนแบบเรียลไทม์ คะแนนโหวตเปลี่ยนแปลงทุกวินาที ตัวเลขกะพริบไม่หยุดยั้ง
เมื่อเห็นตัวเลขบนจอ ทั้งห้องส่งก็ต้องส่งเสียงฮือฮา!
อันดับหนึ่ง: วันเวลา
อันดับสอง: ราชาประหลาด
อันดับสาม: ดอกไม้ต้องฝน
อันดับสี่: ไม้ใกล้ฝั่ง
อันดับห้า: ปวยเล้ง
อันดับหก: โจ๊กเกอร์
ฟ่านเหวินลี่ตะลึง “อะไรกัน?”
จางเสียเองก็ไม่ทราบจะตอบสนองอย่างไร “โจ๊กเกอร์อยู่ที่หก? เป็นอันดับสุดท้าย?”
กุหลาบป่าหันมองโจ๊กเกอร์แวบหนึ่ง
โจ๊กเกอร์กลับไม่แสดงสีหน้าใด
เอมี่ร้อง “นี่มันเรื่องอะไรกันเนี่ย?”
วันเวลาส่ายหน้า ใครใช้ให้เขาวางท่าทำเป็นไม่ถอดหน้ากากล่ะ!
ราชาประหลาดก็ลอบยิ้มในใจ เขาทราบว่าโจ๊กเกอร์ร้องได้ดีมาก เพลงที่ดีที่สุดที่เขาได้ฟังในวันนี้ คือ ‘รักชั่วชีวิต’ ของโจ๊กเกอร์กับกุหลาบป่า กล่าวได้ว่าพวกเขาร้องได้ดีกว่าคนอื่นๆ มาก แต่นั่นกลับไม่ได้มีผลอะไรนัก มีผู้ชมกี่คนกันที่สนใจความเป็นมืออาชีพในการแสดงของพวกเขา? คนส่วนใหญ่แค่ฟังแค่ดูเอาสนุกเท่านั้น ถ้าไม่ถอดหน้ากาก ไม่ขอคะแนน ไม่มีลูกเล่นดึงความสนใจ แล้วใครเขาจะโหวตให้กัน?
เสี่ยวตงเองก็ไม่เข้าใจ “ถึงโจ๊กเกอร์จะไม่ได้ที่หนึ่ง แต่ก็ไม่ควรจะไปอยู่อันดับสุดท้ายสิ! เพลงนี้เห็นกันชัดๆ ว่าสมบูรณ์แบบไร้ที่ติแค่ไหน!”
หลี่เสี่ยวเสียนขมวดคิ้ว “ฉันโหวตผ่านมือถือให้กับอาจารย์โจ๊กเกอร์ เขากับอาจารย์กุหลาบป่าร้องเพลงนี้ได้ยอดเยี่ยมมากๆ แต่ว่าทำไม...”
แม้แต่ต่งซานซานที่ยืนหันเข้าหากล้องบนเวที ยังเห็นได้ชัดเจนว่ากำลังตกใจหลังเห็นตัวเลขอันดับคะแนน เธอไม่คิดว่าผลลัพธ์จะเป็นเช่นนี้!
แม่ร้องด้วยความโกรธ “นี่มันอะไรกัน!”
พ่อเองก็ทนดูไม่ได้ “โหวตอะไรกันน่ะ?”
น้องใหญ่อ้าปากค้าง “โจ๊กเกอร์กับกุหลาบป่าร้องดีขนาดไหนแล้ว! น่าจะเป็นอันดับหนึ่งแล้วนะ! ทำไมถึงได้คะแนนต่ำแบบนี้ล่ะ? เป็นไปไม่ได้!”
ฮาฉีฉีโมโห “ทำไมน้อยขนาดนี้?”
จางจั่ว “ไม่มีใครโหวตให้โจ๊กเกอร์เลยเหรอ? ถึงฉันจะไม่ใช่มืออาชีพ แต่ก็ฟังออกนะว่าโจ๊กเกอร์กับกุหลาบป่าน่ะร้องดีกว่าคนอื่นๆ!”
มีผู้ฟังบางคนยังมีความเห็นเป็นอื่น
“ฉันโหวตให้วันเวลา”
“ฉันด้วย ฉันอยากรู้ว่าเมียเขาเป็นใคร ฮ่าๆๆ!”
“โจ๊กเกอร์กับกุหลาบป่าร้องเพลงออกมาได้ดี ดีจริงๆ แต่ว่าเมื่อไม่ถอดหน้ากาก ใครจะไปรู้ว่าพวกเขาเป็นใคร คงเป็นคนไม่มีชื่อเสียงอะไรมั้งถึงได้ไม่กล้าถอด รึกลัวว่าคนจะไม่รู้จักพวกเขา? อย่างนั้นพวกเราโหวตให้กับดาราที่รู้จักไม่ดีกว่าหรือ ราชาประหลาดก็ร้องได้ดีมาก ทั้งยังเตรียมจะทำการกุศลด้วยนะ”
“นั่นสิ ราชาประหลาดนิสัยไม่เลวเลยนะ”
“ฉันโหวตให้จ้าวฉี่เฉวียน”
“เหมือนกัน ฉันโหวตให้เพราะเห็นแก่หน้าของเจี่ยงฮั่นเวย”
“เหล่าเจี่ยงขอคะแนนให้วันเวลาขนาดนั้น ต้องไว้หน้าเขาสิ! เหอๆๆ!”
ในการแข่งขันตอนก่อนๆ ผู้เข้าแข่งขันไม่ได้รับอนุญาตให้พูดหรือร้องขอคะแนนหลังการแสดง หรือแม้แต่จะถอดหน้ากาก ทั้งยังไม่มีดารารับเชิญ แต่รอบไฟนอลวันนี้กฎเปลี่ยนไป ผลจึงไม่เหมือนเดิม ทีมรายการเองไม่ได้คาดหวังอะไร ทั้งยังไม่สนใจเมื่อวันเวลากับราชาประหลาดร้องขอคะแนน แต่ขณะนี้เมื่อเห็นคะแนนของโจ๊กเกอร์ หูเฟย โหวเกอและคนอื่นๆ จึงตระหนักได้ว่ามีบางอย่างไม่ถูกต้อง แต่ทว่าเรื่องราวดำเนินไปเกินความคาดหมายและรูปแบบการแข่งขันที่วางไว้ หลุดออกจากเจตนาเดิมของพวกเขาไปแล้ว!
……
 
ที่โลกภายนอก
ในเวยป๋อ
เหล่าแฟนเพลงของศิลปินล้วนพยายามขอคะแนนไปทั่ว
“โหวตให้วันเวลาด้วยนะคะ! ขอบคุณค่ะ!”
“แฟนคลับของราชาประหลาดล่ะ? โหวตสิ!”
“ร่วมทางไปกับราชาประหลาด! อย่าให้พี่ชายต้องสู้ศึกอย่างเดียวดาย!”
“แฟนคลับเหล่าฟ่านเหล่าเฉินไปไหนกัน? โหวตให้ดอกไม้ต้องฝนกันเถอะ!”
สถานการณ์กลายเป็นวุ่นวายอย่างมาก
มีแต่คนออกมาร่ำร้อง มีคนจ่ายเงินซื้อเสียง เพราะมือถือแต่ละเครื่องโหวตได้แค่ครั้งเดียว แฟนคลับของวันเวลา ราชาประหลาดและนักร้องคนอื่นๆ ต่างจ่ายเงินซื้อเสียงให้กับนักร้องของตน แม้ว่าทางรายการจะถือเป็นการโกงคะแนน แต่ก็จัดการและตรวจสอบได้ยากจริงๆ
มีแต่แฟนคลับของโจ๊กเกอร์และปวยเล้งที่ความเคลื่อนไหวไม่มากนัก
ปวยเล้งนั้นเป็นเพราะชื่อเสียงไม่โด่งดัง ขณะที่โจ๊กเกอร์นั้นเป็นเพราะไม่มีใครทราบว่าเขาเป็นใคร
แฟนๆ ของโจ๊กเกอร์บางส่วนกำลังขุ่นเคือง
“ทำไมได้ที่สุดท้ายล่ะ?”
“เชี่ย!”
“หูหนวกกันเรอะ?”
“พวกเอ็งฟังไม่ออกเรอะว่าอะไรเพราะไม่เพราะ?”
“โหวตให้โจ๊กเกอร์เลยนะ!”
“นี่มันการแข่งร้องเพลง! ไม่ได้แข่งใช้ลูกเล่น!”
“ฉันล่ะเชื่อเลยจริงๆ โจ๊กเกอร์ได้ที่สุดท้ายเนี่ยนะ?”
……
 
ในห้องส่ง
ต่งซานซานหันมองนาฬิกา “ยังเหลือเวลาโหวตสำหรับรอบแรกอีกแค่สองนาทีนะคะ”
ขณะนั้น คะแนนโหวตของอันดับหนึ่งสูงจนทิ้งห่างอันดับสุดท้ายไปไกลมากแล้ว
อันดับห้าปวยเล้ง หนึ่งล้านสองแสนเจ็ดหมื่น
อันดับหกโจ๊กเกอร์ หนึ่งล้านสองแสนหกหมื่น
ห่างกันหนึ่งหมื่นหนึ่งพันคะแนน!
เหลืออีกแค่สองนาทีเท่านั้น!
เวลาแค่นี้ ไม่มีทางไล่ตามคนข้างหน้าทันแน่ๆ นักร้องที่ตกรอบนั้นตัดสินแล้วว่าเป็นระหว่างโจ๊กเกอร์กับปวยเล้ง!
ปวยเล้งมองไปทางโจ๊กเกอร์ ส่งเสียงหัวเราะเศร้าๆ คำหนึ่ง
โจ๊กเกอร์ก็หันมองเธอแวบหนึ่ง
ต่งซานซาน “ยังเหลืออีกแค่หนึ่งนาที คะแนนโหวตยังคงขับเคี่ยวกันอย่างดุเดือดเลยค่ะ”
โจ๊กเกอร์หนึ่งล้านสองแสนแปดหมื่น!
ปวยเล้งก็ได้หนึ่งล้านสองแสนแปดหมื่น!
ทั้งสองแทบจะเสมอกันแล้ว
นับถอยหลังอีกสิบวินาที ห้าวินาที สามวินาที...
หลายคนเริ่มกระวนกระวาย!
ต่งซานซานพลันพูดขึ้น “เอาล่ะ ปิดการโหวตค่ะ!”
ขณะนั้น คะแนนโหวตบนหน้าจอหยุดนิ่ง
ผู้ชมนับไม่ถ้วนทั้งจากห้องส่ง ทั้งจากหน้าจอทีวีล้วนมอง!
อันดับห้า: โจ๊กเกอร์
อันดับหก: ปวยเล้ง
คะแนนโหวตสุดท้ายห่างกันเพียงสองร้อยยี่สิบคะแนน!
ปวยเล้งตกรอบ ไม่อาจท้าชิงตำแหน่งราชาหน้ากากได้อีก!
หูเฟยถอนหายใจเฮือก
เสียวหลวี่เอามือกุมอก “ตกใจแทบแย่แน่ะ!”
หานฉีเองก็หัวใจแทบกระดอนออกมา “เส้นยาแดงผ่าแปดจริงๆ นิดเดียวเท่านั้นเอง!” จากนั้นเธอก็เกิดโมโหขึ้นอีกครั้ง ทำไม? ทำไมถึงเป็นแบบนี้ไปได้นะ?
โจ๊กเกอร์!
กุหลาบป่า!
นักร้องระดับนี้สองคน กลับแทบจะตกรอบงั้นหรือ?
พวกนายตาบอดกันรึไง? เอาแต่ดูลูกเล่นไม่สนใจดนตรีกันเลยใช่ไหม?!
 
 


[Go To Next Chapter]( ./173.md)