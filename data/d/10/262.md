##บทที่ 1162 : สวัสดี สหายบุหรี่!
ตรงทางเดิน
หญิงสาวสูบบุหรี่อย่างสง่างาม ซองบุหรี่ยังคงถูกเธอคีบไว้ระหว่างนิ้วมือ จางเย่เหลือบมองตัวอักษรบนซองนั้น เป็นยี่ห้อที่ไม่รู้จัก น่าจะเป็นบุหรี่สำหรับผู้หญิงชาวต่างชาติเพราะมีกลิ่นละเมียดละไมมาก
จางเย่จุดบุหรี่มวนใหม่อีกครั้ง “โตที่ปักกิ่งเหรอ?”
สาวผมแดงหันมามอง “เปล่า ครูภาษาจีนเป็นคนปักกิ่ง”
“อย่างนี้นี่เอง” จางเย่ชื่นชม “คุณนี่เรียนได้ดีชะมัดเลย”
สาวผมแดงหัวเราะ “คงงั้น ฉันก็พอมีพรสวรรค์ทางภาษาอยู่บ้าง”
จางเย่ยกนิ้วโป้งให้เธอ
ครั้งนี้เธอเป็นฝ่ายถามขึ้นบ้าง “คุณเป็นนักกีฬาหรือ?”
จางเย่ยิ้ม “เปล่า”
“อาสาสมัคร?” เธอถามต่อ
จางเย่ส่ายหน้า “ก็เปล่า แค่คนธรรมดาทั่วไป ไม่ได้สำคัญอะไร”
เธอถามอีก “เป็นคนท้องถิ่นใช่ไหม?”
จางเย่ “ใช่แล้ว”
“ฟังออกเลย” เธอยิ้ม
จางเย่ขำ “ถ้าได้ยินแต่เสียงไม่เห็นตัว ผมก็นึกว่าคุณเป็นชาวท้องถิ่นเหมือนกัน”
เธอหัวเราะเบาๆ
ทั้งคู่เริ่มพูดคุยสัพเพเหระขึ้นมา
สหายบุหรี่ คือกลุ่มคนที่สนิทกันได้ง่ายมากที่สุดกลุ่มหนึ่งของโลก ไม่สนเพศ ไม่สนวัย ไม่สนสัญชาติ ขอเพียงมาเจอกัน ไม่ต้องเอ่ยถ้อยคำ แค่ฝ่ายใดฝ่ายหนึ่งทำท่าขาดไฟแช็กหรือไม้ขีด อีกฝ่ายย่อมจัดให้โดยไร้ข้อแม้ แล้วหลังจากอัดควันสักเฮือก พวกเขาก็จะเริ่มเปิดวงสนทนาคุยทั่วสารทิศกันจนควันคลุ้งโขมง
สูบบุหรี่หมดไปตัวหนึ่งแล้ว
สาวชาวต่างชาติยื่นซองบุหรี่มา “ลองของฉันไหม?”
จางเย่เองก็ไม่มีเกรงใจ “ได้เลย ขอมวนหนึ่ง” จากนั้นก็หันไปหยิบบุหรี่ของตัวเองยื่นออกไปเช่นกัน “เคยลองที่ผมสูบนี่ไหม? บุหรี่ยาสูบ”
หญิงสาวต่างชาติรับไปโดยอัตโนมัติ “ไม่เคยสูบ ลองหน่อย เดี๋ยวต้องไปทำงานคงไม่มีโอกาสสูบแล้ว สูบเผื่อหน่อยดีกว่า”
“มีเหตุผล” จางเย่หัวเราะ
แต่ขณะที่สูบมวนที่สองไปได้ไม่ถึงครึ่ง ทันใดนั้น สงสัยควันจะมากระจุกมากเกินไป อุปกรณ์เตือนไฟไหม้เหนือศีรษะจึงแผดเสียงดังขึ้น!
กริ๊งงงงง!
ทั้งยังแว่วเสียงเอะอะตะโกนของรปภ. กับสตาฟมาแต่ไกล!
“หา?”
“เกิดอะไรขึ้น?”
“สัญญาณเตือนไฟจากตรงไหน?”
“ตรงโซนสอง!”
จางเย่กับสาวผมแดงเองก็ผงะไป ใครจะคิดว่าอุปกรณ์เตือนไฟไหม้นี่จะละเอียดอ่อนขนาดนี้ ทันใดนั้นทั้งคู่ก็สบตากัน ยิ่งได้ยินเสียงฝีเท้าที่วิ่งรี่ใกล้เข้ามาด้านนอก ทั้งสองก็มองกันอย่างเข้าใจแล้วมุดเข้าตู้เก็บอุปกรณ์ทำความสะอาดข้างๆ นั้นทันที!
จางเย่คว้าประตูตู้ปิด!
สาวผมแดงดับบุหรี่
เสียงฝีเท้ามาถึงแล้ว!
สาวผมแดงยกนิ้วแตะริมฝีปาก “ชู่ว”
จางเย่พยักหน้าอย่างเข้าใจ เขาเองก็ไม่อยากถูกจับได้เช่นกัน แบบนี้ไม่ใช่เรื่องน่าอวดแต่อย่างใด
เสียงคนด้านนอกสบถเกรี้ยวกราด!
“ใครวะ?”
“เมื่อกี้ใครมาสูบบุหรี่?”
“ไม่รู้เหรอว่าที่นี่ห้ามสูบ? พกที่จุดไฟเข้ามาได้ยังไง? จุดคัดกรองความปลอดภัยทำอะไรเนี่ย! ถ้าเกิดเรื่องใหญ่ขึ้นมาจะทำยังไง?”
“ค้นให้ทั่ว! ต้องหนีไปได้ไม่ไกลแน่!”
“ก่อเรื่องเดือดร้อนชะมัด!”
พอได้ยินคนข้างนอกด่าทอ จางเย่ก็รู้สึกละอายจนไม่กล้าส่งเสียง
เสียงฝีเท้าดังห่างออกไป สาวผมแดงถาม “ไปแล้วเหรอ?”
จางเย่แนบหูกับประตู “ไปหมดแล้ว”
สาวผมแดงยิ้ม “เกือบโดนจับได้แล้วไหมล่ะ”
จางเย่กล่าว “สูบบุหรี่สองมวนสัญญาณไฟก็ดังแล้ว ทำไมของมันแรงขนาดนี้ อุปกรณ์สัญญาณเตือนไฟในประเทศมีประสิทธิภาพขนาดนี้ตั้งแต่เมื่อไรกัน?”
“คราวหน้าไปหาสูบตรงที่ที่มีหน้าต่างแล้วกัน ระบายควันออกได้ก็ไม่เป็นไรแล้ว” สาวผมแดงยิ้มพลางมองเขา “ฉันต้องรีบไปก่อนแล้ว เดี๋ยวจะมาสูบอีกหรือเปล่า?”
จางเย่ “สูบสิ ต้องให้คุณยืมไม้ขีดไฟด้วยนี่?”
สาวผมแดง “งั้นรบกวนด้วยนะ เอางี้ อีกสองชั่วโมงให้หลังมาเจอกันที่นี่ วันนี้ฉันคงยุ่งไปถึงค่ำ ไม่ได้สูบสักหน่อยคงอยู่ไม่ไหวแน่”
จางเย่พยักหน้า “ได้”
สองสหายบุหรี่นัดกันเสร็จสรรพก็แยกย้ายไปตามทาง
จางเย่แสร้งทำเป็นไม่มีอะไรเกิดขึ้น เดินเรื่อยๆ กลับไปยังสถานที่จัดงาน พอเขาเข้าไปก็มีคนวิ่งรีบร้อนเข้ามาหาทันที!
เป็นผู้ช่วยผู้รับผิดชอบพิธีเปิด รองผู้กำกับโจว “ศาสตราจารย์จาง คุณไปอยู่ที่ไหนมา?”
จางเย่กะพริบตาปริบๆ “ห้องน้ำน่ะ”
รองผู้กำกับโจวเร่ง “ไปกันเถอะครับ คนมาถึงแล้ว!”
“ใครมาถึงแล้ว?” จางเย่ลืมไปแล้ว
“ทีมอาจารย์ลิเลียนไงล่ะครับ!” รองผู้กำกับโจวรีบลากจางเย่ไปอีกทางอย่างรวดเร็ว “คนในทีมเขามาถึงตั้งนานแล้ว รอแต่คุณนี่แหละ!”
จางเย่ร้องอ๋อออกมา พูดอย่างเรื่อยเฉื่อยว่า “ก่อนนี้ผมก็รอพวกเขาตั้งนานแล้วเหมือนกันนะ ให้พวกเขารอผมบ้างจะเป็นไรไป? รองผู้กำกับโจว ไม่ต้องรีบหรอก”
รองผู้กำกับโจวกระอักกระอ่วน “คุณนี่จริงๆ เลย ทั้งโลกนี้ก็คิดว่าคงมีแต่คุณคนเดียวนี่แหละที่ไม่จริงจังเรื่องอาจารย์ลิเลียนน่ะ!” เขารู้นิสัยของจางเย่ดี และรู้ว่าหมอนี่ล่วงเกินคนได้จริงๆ จึงรีบกำชับอย่างไม่วางใจ “ผมขอบอกคุณนะครับศาสตราจารย์จาง ความร่วมมือให้ครั้งนี้เกิดจากความพยายามอย่างหนักของหลายฝ่าย มันยากมากกว่าจะเชิญคนอย่างอาจารย์ลิเลียนมาปักกิ่งได้สักครั้ง คุณจะล่วงเกินใครผมไม่ว่า แต่ให้ตายยังไงคุณก็ ห้าม ห้าม ห้าม ล่วงเกินสหายต่างชาติเหล่านี้เด็ดขาดนะครับ!”
จางเย่พูดไม่ออก “ดูคุณพูดเข้าสิ ผมเป็นคนแบบนั้นที่ไหนกัน”
รองผู้กำกับโจวพูดในใจว่าถ้าคุณไม่ใช่คนแบบนั้นทั้งโลกนี้ก็ไม่มีใครอีกแล้ว!
พวกเขามาถึงออฟฟิศแห่งหนึ่ง
พอผลักประตูเข้าไปก็พบคนอยู่เต็มห้อง
ฝั่งชาวจีนมีผู้กำกับใหญ่ลี่เคอ มีคณะกรรมการจัดงานโอลิมปิก ส่วนอีกฝั่งเป็นชาวต่างชาติทั้งหมด น่าจะเป็นทีมงานของลิเลียน แต่กลับไม่เห็นตัวลิเลียน
จางเย่เข้ามาแล้ว “ผู้กำกับลี่”
ลี่เคอบ่น “คุณไปสูบบุหรี่มาเหรอ?”
เจ้าหน้าที่คณะกรรมการจัดงานโอลิมปิกคนหนึ่ง “ศาสตราจารย์จาง สัญญาณเตือนไฟเมื่อกี้คงไม่ใช่คุณหรอกนะ?”
จางเย่ทำหน้าประหลาดใจ “หา? สัญญาณเตือนไฟอะไร ผมไม่รู้เรื่องนะ เพิ่งออกห้องน้ำมาเนี่ย ไม่เห็นได้ยินสัญญาณเตือนไฟเลย เกิดอะไรขึ้น?”
เจ้าหน้าที่คนนั้นทำท่าสงสัย “ไม่ใช่คุณเหรอ?”
จางเย่แกล้งบื้อ “ผมอะไรเหรอ?”
“อ้อ ไม่มีอะไรครับ” เจ้าหน้าที่คนนั้นโบกมือ
ลี่เคอเอ่ยขึ้น “ผมขอแนะนำให้คุณรู้จัก นี่คือทีมงานของอาจารย์ลิเลียน” ความจริงตัวเขาเองก็เพิ่งเคยพบเป็นครั้งแรกเช่นกัน จึงได้แต่แนะนำคร่าวๆ
ตอนนี้เองประตูก็เปิดออกอีกครั้ง!
หญิงสาวผมแดงคนหนึ่งเดินเข้ามา
ฉับพลัน หญิงสาวผิวขาวคนหนึ่งก็ส่งเสียงถามเป็นภาษาอังกฤษ ดูเหมือนจะถามเหตุผลที่เธอมาช้า
สาวผมแดงหัวเราะเบาๆ ตอบด้วยภาษาอังกฤษ “หาห้องน้ำไม่เจอน่ะ”
และแล้วสาวผมแดงก็มองเห็นจางเย่
แล้วจางเย่ก็มองเห็นเธอ
ทั้งสองฝ่ายหันมาสบตากัน พริบตานั้นต่างฝ่ายต่างก็ผงะ!
คณะกรรมการจัดโอลิมปิกคนหนึ่งยิ้มพลางชี้ที่จางเย่ กล่าวเป็นภาษาอังกฤษ “ท่านนี้คืออาจารย์จางเย่ที่จะร่วมแสดงกับอาจารย์ลิเลียน” จากนั้นก็แนะนำให้จางเย่ “ท่านนี้คืออาจารย์ลิเลียน พวกคุณทำความรู้จักกันหน่อยดีไหม?”
จางเย่ยกมือถอดแว่นกันแดดออกอย่างอึ้งงัน
สาวผมแดงเองก็ถอดแว่นกันแดดออกเช่นกัน!
ใบหน้าที่สามารถตรึงสายตาให้คนต้องอ้าปากค้างเผยออกมา รูปร่างสูงโปร่ง เรือนผมสีแดง นัยน์ตาโต สีม่านตาออกไปทางยุโรปแท้ ผิวขาวผ่องจนน่าตกใจ ไม่ใช่ขาวนวลเนียนอย่างคนเอเชีย แต่เป็นผิวขาวผุดผาดอย่างชาวยุโรป และที่ทรงคุณค่าให้กล่าวถึงที่สุดคือทิวทัศน์ตรงภูเขาสองลูกนั้น เคยมีสถิติสำรวจขนาดหน้าอกที่ใหญ่ที่สุดของหญิงสาวทั่วโลก ซึ่งประเทศอังกฤษติดอันดับหนึ่ง ช่างสมคำร่ำลือโดยแท้!
นี่ก็คือสาวงามอันดับหนึ่งแห่งอังกฤษเหรอ?
คือซูเปอร์สตาร์ระดับนานาชาติอันดับต้นของวงการบันเทิง?
เป็นเธอ?
ดันเป็นเธอซะงั้น!
ลิเลียนหัวเราะพลางยื่นมือมา สบตามองเขา
จางเย่เองก็หัวเราะเบาๆ แล้วจับมือเธอเขย่า
เวลานี้ ในใจของทั้งสองแอบมีประโยคหนึ่งดังขึ้นพร้อมกัน
สวัสดี
สหายบุหรี่
 


[Go To Next Chapter]( ./263.md)