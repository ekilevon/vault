##บทที่ 1127 : เจอจุดอ่อนแล้ว!
ตอนเย็น
“ไอ้พวกอเมริกันอวดดีเอ๊ย!”
“บัดซบ กล้าทำมาพูดอาจารย์จางได้แค่นี้เองงั้นเรอะ”
“ความสุดยอดของอาจารย์จางพวกเอ็งไม่รู้หรอก!”
“ตอนที่อาจารย์จางประจันศึกทุกทิศทางไม่เจ๋งกว่าพวกนายรึไง?”
“ก็แค่ชนะหมากล้อมอาจารย์จางแค่ทีเดียวไม่ใช่รึไง! แล้วมันยังไงเรอะ! แค่นี้ก็ทำเหลิงแล้ว? แน่จริงก็แข่งอย่างอื่นเซ่! อาจารย์จางไม่ใช่นักเดินหมากมืออาชีพสักหน่อยนะโว้ย!”
“ใช่!”
“กล้าแข่งคณิตศาสตร์ไหมล่ะ!”
“กล้าแข่งเขียนพู่กันไหมล่ะ!”
“กล้าแข่งขับเครื่องบินไหมล่ะ!”
“จางจอมตอกหน้าขยี้นายแน่! ถุย!”
ที่โลกภายนอกดุเดือด เต็มไปด้วยกระแสเสียงวิจารณ์ต่อข่าวนี้
บางคนโดนฝ่ายต่างชาติยุจนโมโห ร้องเชียร์ให้จางเย่สู้ตาย
บางคนยังมองโลกในแง่ร้ายเช่นเดิม ไม่ว่าจะมีเหตุผลอะไร นัดแรกจางเย่ก็แพ้แล้วจริงๆ
……
 
ที่บ้าน
จางเย่กินข้าวเย็นไปสามชามติด
พ่อ “กินเยอะๆ เติมพลัง!”
แม่ “ใช่ พรุ่งนี้จะได้ไปเชือดมัน!”
น้องคนโตคีบกับข้าวให้เขา “พี่ กินเนื้อเยอะๆ”
“อื้ม” จางเย่ไม่มีปฏิเสธ
เขากลับมามีใจสู้ใหม่แล้ว ก็แค่คอมพิวเตอร์กะหลั่วตัวเดียวเองไม่ใช่เรอะ? เขาเชื่อมาตลอดว่ามันก็เป็นแค่ของเล่นที่มนุษย์สร้างขึ้น ยังไงคอมพิวเตอร์ก็ไม่อาจมีปัญญาเทียบเท่ามนุษย์ไปได้ แม้จะมีบางด้านที่มันแข็งแกร่ง มีความสามารถในการวิเคราะห์ การคำนวณและอื่นๆ ที่มนุษย์ทำไม่ได้ก็ตาม แต่ยังไงมันก็ต้องมีจุดอ่อนแน่นอน เขาต้องหาจุดอ่อนของปีเตอร์โกะให้เจอ แล้วเอาชนะมันในการแข่งวันพรุ่งนี้ เขาจะแพ้ไม่ได้อีกแล้ว อย่างน้อยต้องแข่งให้เสมอถึงจะมีโอกาสอีกครั้งเพื่อสู้ตัดสิน!
จุดอ่อน?
อยู่ไหนนะ?
มันคืออะไรกันแน่?
หลังกินข้าวเสร็จก็มีเพื่อนโทรมาหา
เหยาเจี้ยนไฉ “จางอัดมันที!”
จางเย่ “รู้แล้ว”
เหยาเจี้ยนไฉ “สู้ๆ นะ คอยดูอยู่!”
บางคนก็เกลี้ยกล่อมให้เขาสละสิทธิ์ยอมแพ้ บอกว่ายังไงจางเย่ก็ไม่ใช่คนวงการหมากล้อม ถึงจะแพ้ก็ไม่น่าขายหน้า ฟาดกับปีเตอร์ได้ถึงขนาดนี้ก็มหัศจรรย์แล้ว!
จางเย่กลับไม่พูดอะไรสักคำ!
ให้ยอมแพ้ตั้งแต่ยังไม่สู้? ในพจนานุกรมของเขาไม่มีคำคำนี้!
เมื่อกลับเข้าห้องของตัวเอง จางเย่ก็เปิดคอมพิวเตอร์แล้วลงมือศึกษากระดานหมากที่แข่งวันนี้อีกครั้ง เขาทบทวนตั้งแต่ต้นจนจบไปถึงสามรอบ! เมื่อได้ย้อนดู เขาก็พบว่าการเดินของตนบางจุดมีตำหนิอยู่จริงๆ น่าจะยังมีวิธีรับมือตอบโต้ได้ดีกว่านั้น แต่แน่นอนว่าทุกอย่างล้วนสายไปแล้ว พูดอะไรไปก็ไม่มีประโยชน์  ภายใต้บรรยากาศกดดันมหาศาลอย่างนั้นคนเราไม่มีทางคำนวณแผนได้สมบูรณ์แบบ
จะว่าไปอีกอย่าง หมากล้อมก็ไม่มีแผนสมบูรณ์แบบอะไรหรอก กีฬานี้เป็นสิ่งที่ซับซ้อนมาก บางทีรู้สึกว่าเดินแบบนี้ดีที่สุด แต่พอผ่านไปอีกสิบตาให้หลัง อาจผุดคิดขึ้นได้ว่าก้าวเดินก้าวนั้นแท้จริงเป็นไก่อ่อน เป็นก้าวที่ตัดสินใจพลาดได้ และในขณะเดียวกัน บางก้าวที่เดินพลาดหลังจากผ่านไปแล้ว อาจค้นพบว่ามันกลับกลายมาเป็นประโยชน์ กลายเป็นหมากดีก็ได้ ทุกอย่างล้วนเป็นไปได้ทั้งสิ้น และนี่คือความซับซ้อนยากตัดสินใจในการเดินหมากล้อม!
หลังจากศึกษาไปถึงสองชั่วโมงเต็ม
ยิ่งวิเคราะห์ลงลึกก็ยิ่งหาจุดอ่อนมันไม่เจอ แทบทุกก้าวเดินดูเหมือนปีเตอร์จะเป็นฝ่ายข่มการเล่นของจางเย่ตลอด มันได้เปรียบและนำหน้าจางเย่เสมอ เว้นเพียงก้าวหนึ่งตอนต้นเกม ซึ่งเป็นเพียงก้าวเดียวที่จางเย่เป็นฝ่ายข่มปีเตอร์โกะ ดังนั้นเขาจึงมองทบทวนก้าวนี้อยู่นาน
ทำไมตรงนี้ถึงนำได้ล่ะ?
ทำไมปีเตอร์คาดเดาก้าวเดินนี้ไม่ได้?
จางเย่ยิ่งคิดยิ่งสงสัย ตามหลักแล้วมันไม่น่าจะใช่ ความสามารถในการคำนวณของเอไอแข็งแกร่งขนาดนี้ คาดการณ์แม่นยำร้ายกาจขนาดนั้น ไม่น่าจะพลาดจุดนี้สิ?
สัญชาตญาณบอกจางเย่ว่าตรงนี้มีอะไรบางอย่าง!
หลังจากคิดดูแล้ว จางเย่ก็โทรไปบ้านอู๋ฉางเหอ
หลี่ฉินฉินเป็นคนรับสาย “ฮัลโหล?”
“คุณน้า ผมจางน้อยครับ” จางเย่กล่าว “คุณอาอยู่ไหมครับ?”
หลี่ฉินฉินว่า “อยู่จ้ะ เดี๋ยวฉันไปเรียกให้”
ผ่านไปสักพัก เสียงของอู๋ฉางเหอก็ดังขึ้น “มีไร?”
จางเย่เข้าประเด็นทันที “คุณอา รบกวนนิดหน่อยครับ ผมเพิ่งวิเคราะห์เกมย้อนหลังดู คุณจำ ‘ตาม้า’ ตอนเปิดเกมเข้ามุมระหว่างผมกับปีเตอร์ได้รึเปล่าครับ?”
เมื่ออู๋ฉางเหอได้ยินว่าเป็นธุระการงานก็ไม่ตั้งแง่กับเขา “จำได้ นั่นเป็นเพียงก้าวเดียวที่แกเดินได้เปรียบ ปีเตอร์ก็คาดไม่ถึง”
จางเย่ถาม “ทำไมมันถึงมองไม่ออกล่ะครับ?”
“ทำไมน่ะรึ?” อู๋ฉางเหอผงะ “ก้าวเดินนี้ของแกความจริงพวกเราก็คิดไม่ถึง กลยุทธ์นี้ของแกวางได้เจ้าเล่ห์มาก ความจริงหลังจากที่แกปล่อย ‘ตาม้า’ นั่นออกมาพวกเราถึงค่อยรู้ว่ากลยุทธ์ของแกก่อนหน้านี้หมายความว่ายังไง ไอ้สูตรมุม[1]ผิดแผกนี่ไม่เคยมีคนใช้มาก่อน ฉะนั้นปีเตอร์ก็เหมือนกัน เกรงว่ามันก็คงคำนวณไม่ถึงว่าแกจะเดินอย่างนั้น ตานั้นแกเลยเป็นฝ่ายได้เปรียบไป”
“ไม่เคยมีคนใช้เหรอครับ?”
“ใช่สิ”
“คุณแน่ใจเหรอ?”
“ฉันเดินหมากมาตั้งกี่ปีแล้วล่ะ ต้องแน่ใจอยู่แล้วสิ”
สูตรมุมที่ผิดแผกเหรอ?
เป็นไปได้ยังไง!
วางสายเสร็จจางเย่ก็รีบเข้าอินเทอร์เน็ตไปค้นเพิ่มเติมทันที อย่างที่คิด ไม่มีสูตรมุมประเภทนี้อยู่! คนในแวดวงล้วนทราบดีว่าหมากล้อมนั้นมีสูตรการเดินมาตรฐานและสูตรท่องจำมากมายหลายหลากที่ได้วิเคราะห์ตกตะกอนกันออกมาแล้ว ที่อู๋ฉางเหอบอกว่าพวกเขาไม่เคยเห็นสูตรมุมที่จางเย่ใช้มาก่อนทำให้เขาช็อกมาก เพราะสูตรมุมนี้ที่โลกของจางเย่แทบจะเป็นสูตรหลัก เป็นสูตรการเดินแบบมาตรฐานที่พบเห็นได้บ่อยที่สุด ถ้าเขาจำไม่ผิดน่าจะเป็นปรมาจารย์ยุคเก้าศูนย์ท่านหนึ่งเป็นผู้ริเริ่มขึ้นมา จากนั้นก็ผ่านการขัดเกลาปรับปรุงมาเรื่อยๆ จนกลายมาเป็นสูตรมาตรฐาน
แต่ที่โลกนี้ กลับไม่มีคนเคยเห็น?
เพราะไม่มีข้อมูล ปีเตอร์โกะถึงคำนวณไม่ได้?
หลังจากอึ้งไปหลายวินาทีจางเย่ก็ตบโต๊ะแล้วลุกพรวด!
เขารู้แล้ว!
เขารู้จุดอ่อนของปีเตอร์แล้ว!
จางเย่แหงนหน้าอ้าปากหัวเราะลั่น “อุวะฮ่าๆๆๆๆ!”
แม่เปิดประตูเข้ามา “เป็นอะไรของแก? เพี้ยนไปแล้วเรอะ?”
จางเย่รีบแต่งตัว “แม่ ไว้คุยกัน ผมออกไปข้างนอกแป๊บ!”
พอโดดขึ้นรถปุ๊บ เขาก็ขับบึ่งไปที่สมาคมหมากกระดานแห่งประเทศจีนอย่างรวดเร็ว
ไปทำไมที่นี่น่ะเรอะ? เพราะที่นี่มีข้อมูลหมากล้อมครบครันที่สุดแล้วน่ะสิ!
……
 
ที่สมาคมฯ
เวลาสามทุ่มกว่าแล้ว
เทียบกับความคึกคักเมื่อกลางวัน สมาคมหมากฯ ตอนกลางคืนค่อนข้างเงียบวังเวง ไฟแทบปิดหมดแล้ว!
ตอนที่จางเย่มาถึงก็เหลือเจ้าหน้าที่ประจำอยู่ไม่กี่คนเท่านั้น เมื่อเห็นว่าเป็นจางเย่จึงเปิดทางให้ เขารีบไปที่แผนกหมากล้อม ผลักประตูเข้าไป!
คนข้างในยังไม่มีใครกลับ
มีเฉินอิงเจ็ดดั้ง สวีหานแปดดั้งและนักเดินหมากมืออาชีพสี่ห้าดั้งอีกจำนวนหนึ่ง พวกเขากำลังศึกษาพูดคุยเกี่ยวกับเกมระหว่างจางเย่กับปีเตอร์โกะที่ผ่านไปวันนี้
สวีหาน “แข็งแกร่งเกินไปแล้ว”
เฉินอิง “แบบนี้จะชนะได้ยังไง?”
หลังจากที่ได้ยินเสียงผลักประตูเปิดคนเหล่านั้นก็หันขวับ
“เอ๊ะ?”
“รองศาสตราจารย์จาง?”
“มาได้ไงครับ?”
คนเหล่านั้นล้วนตะลึง
จางเย่เอ่ยเสียงดังทันที “เร็ว ช่วยหน่อย! ผมต้องการข้อมูลการเล่นของนักหมากล้อมมืออาชีพทั้งหมดบนโลกนี้กับสูตรการเดินมาตรฐานทั้งหมดที่มี!”
สวีหานตระหนก “ข้อมูลการเล่นทั้งหมดกับสูตรทั้งหมด?”
เฉินอิงสับสน “คุณจะทำอะไรคะ?”
นักหมากล้อมห้าดั้งคนหนึ่งกล่าว “สูตรการเล่นทั้งหมด? งั้นก็ต้องเป็นแสนเป็นล้านกระดานเลยสิ!”
“ผมต้องศึกษา! ช่วยหน่อยเร็วเข้า!” จางเย่กล่าว มองซ้ายมองขวา “ห้องเก็บข้อมูลอยู่ไหน? เร็วสิลูกพี่จะไม่ทันแล้วนะ!”
คนเหล่านั้นยิ่งมึนหนัก!
ศึกษา?
ศึกษาตอนนี้น่ะ?
เชี่ยมันต้องไม่ทันอยู่แล้วสิโว้ย! พรุ่งนี้คุณจะแข่งนัดที่สองแล้วนะ! คนปกติต่อให้จวนตัวรีบร้อนยังไงก็ไม่จวนตัวแล้วรีบร้อนขนาดคุณเลยไหม!
----------------------------------------
 [1] 定式 โจเซกิ คือสูตรการเดินมาตรฐาน มักเกิดขึ้นที่มุม บ้างจึงเรียกสูตรมุม
 


[Go To Next Chapter]( ./228.md)