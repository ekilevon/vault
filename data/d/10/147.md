##บทที่ 1047 : ใครคือเดอะแมสก์ประจำสัปดาห์นี้?
บทเพลงจบลงแล้ว
โจ๊กเกอร์วางกีตาร์ไฟฟ้า โค้งคำนับก่อนเดินลงจากเวที
เสียงปรบมือของผู้ชมพร้อมใจกันดังขึ้น หลายคนยังคงไม่กลับมาจากภาพอดีตที่บทเพลงฉุดดึงไป ทั้งที่ทุกอย่างจบลงแล้ว!
เวลาสองนาที ความจริงแล้วกลับสั้นนัก
“ยังฟังไม่จุใจเลย!”
“เพลงนี้เพราะจัง!”
“ชอบจังเลย!”
“ฉันก็ด้วย ชอบจริงๆ!”
“คุณต่งครับเหรอ? โจ๊กเกอร์ร้องให้ใครกันนะ?”
“คุณต่งเป็นใครกันนะ?”
“ดูเหมือนจะไม่ใช่คนรักของเขานะ แต่ก็ต้องเป็นคนที่สำคัญกับเขามากแน่นอน!”
“เพลงนี้ได้อารมณ์มาก เป็นเพลงบัลลาดที่ทำให้ฉันรู้สึกย้อนกลับไปสมัยวัยเรียนได้จริงๆ!”
“ถึงมีบางท่อนที่ฉันไม่เข้าใจว่าหมายความว่าอะไรแล้วก็ไม่รู้ความเป็นมา แต่คุณต่งคนนั้นต้องเข้าใจแน่ มันเพราะจริงๆ นะ”
“วันนี้วันเกิดใครเหรอ?”
“ฉันเอง วันนี้วันเกิดฉันล่ะ!”
“เธอแซ่ต่ง?”
“เปล่า แต่ป้าสะใภ้ของสามีฉันแซ่ต่งนะ!”
“ไปไกลๆ เลย! ใครถามถึงป้าสะใภ้สามีเธอกันเล่า!”
บนเวทีเปลี่ยนเป็นว่างเปล่า
ผู้ชมด้านล่างพูดคุยกันเซ็งแซ่
ทางฝั่งแขกรับเชิญก็เริ่มแลกเปลี่ยนความคิดเห็นกัน
จางเสียเอ่ย “เพลงนี้ความจริง...จะบอกยังไงดีล่ะ”
เฉินกวงส่ายหน้า “บอกไม่ถูก”
หวังจุยซูเอ่ยขึ้นบ้าง “เดี๋ยวค่อยว่ากันเถอะ ถึงตาหน้ากากไม้ใกล้ฝั่งแล้วใช่ไหม? แล้วพิธีกรล่ะ? ทำไมไม่มีใครขึ้นมาประกาศ?”
ขณะนี้ไม้ใกล้ฝั่งมารออยู่ที่หลังฉากแล้ว
ทว่าพิธีกรต่งซานซานกลับยังยืนนิ่งอยู่ตรงด้านล่างเวที ราวกับวิญญาณของเธอได้หลุดออกจากร่าง ไม่รู้ว่ากำลังคิดอะไรอยู่ จนลืมกระทั่งการออกไปประกาศดำเนินรายการ
เสียวหลวี่รีบวิ่งเข้าไปหา “อาจารย์ซานซานคะ!”
ต่งซานซานหันมา “หา?”
ต้าเฟยพูดไม่ออก “คุณเป็นอะไรไปครับ?”
เสียวหลวี่ยิ้มแห้ง “โจ๊กเกอร์ร้องจบแล้วนะคะ”
ต่งซานซานจึงสะดุ้ง แล้วรีบเดินขึ้นเวทีไป “ขอเชิญท่านต่อไป—หน้ากากไม้ใกล้ฝั่งค่ะ”
ต้าเฟยกระซิบถามเสียวหลวี่ “เพลงของโจ๊กเกอร์นั่น คงไม่ใช่ว่าร้องให้ซานซานจริงๆ หรอกนะ?”
“ไม่น่าใช่นะ” เสียวหลวี่กะพริบตา “วันเกิดอาจารย์ซานซานมันเดือนหน้าไม่ใช่เหรอ วันที่มันไม่ตรงสักหน่อย”
ไม้ใกล้ฝั่งขึ้นเวที
นักดนตรีเตรียมพร้อม
จางเย่ไม่ได้ไปไหนไกล รอฟังการแสดงของไม้ใกล้ฝั่งอยู่ข้างล่าง แล้วก็เหลือบไปเห็น ว่ามีสายตาที่จ้องเขม็งมาทางตนเอง เขาจึงหันไปดู
เป็นต่งซานซาน!
จางเย่ยิ้ม สบตากลับไป
วันนี้เขาขับร้องบทเพลงนี้ด้วยความเต็มใจและจริงจังอย่างยิ่ง มีเนื้อเพลงบางท่อนที่เขาปรับเปลี่ยนเล็กน้อย อย่างเช่น ‘ตกหลุมรักม้าป่าตัวหนึ่ง’ ก็เปลี่ยนเป็น ‘รู้จักม้าป่าตัวหนึ่ง’ ยังมี ‘คุณดับบุหรี่ลง บอกเล่าถึงเรื่องกาลก่อน’ เขาก็เปลี่ยนเป็น ‘คุณปิดหนังสือลง บอกเล่าถึงเรื่องกาลก่อน’ เพราะต่งซานซานไม่สูบบุหรี่ และอย่างเช่นท่อนสุดท้ายที่ร้องว่า ‘สุขสันต์วันเกิดนะคุณต่ง’ เขาก็ร้องด้วยสไตล์ของตนเอง ไม่ได้ร้องตามเพลง ‘คุณต่งครับ’ เวอร์ชั่นต้นฉบับของซ่งตงเหยี่ย หรือเวอร์ชั่นคัฟเวอร์ของจั่วลี่ที่โลกของเขาแต่อย่างใด และเป็น ‘คุณต่งครับ’ ตามความรู้สึกในใจของเขาเอง
การแสดงของไม้ใกล้ฝั่งเริ่มต้นขึ้นแล้ว
“ในวันนั้น เราสองต่างไม่ได้พูดบอก”
“ตรงท่ารถ เธอทำหน้านิ่ว”
“เวลานี้ อยู่ๆ ฉันก็อยากจับมือเธอ”
“แต่ไม่ได้ทำ”
“ไม่ได้ทำ”
อารมณ์เพลงท่วมท้นดังเคย!
ยังคงไพเราะเช่นเดิม!
ยังคงประณีตดังเดิม!
ไม้ใกล้ฝั่งในวันนี้ประดุจอัญเชิญองค์เทพประทับทรง เหมือนกับว่าจู่ๆ เธอก็เปล่งแสงสว่างเจิดจ้าออกมา ไม่รู้ทำไมทักษะการร้องเพลงของเธอจึงพุ่งทะยานอย่างไร้ที่ติเช่นนี้!
แม้แต่จางเย่เองก็ยังอดอุทานชื่นชมไม่ได้!
บทเพลงจบแล้ว!
เสียงปรบมือดังยาวนานไม่หยุด!
จางเย่เองก็ยิ้มพลางปรบมืออยู่ด้านล่างเช่นกัน
ต่งซานซานไม่รู้ขึ้นเวทีไปตั้งแต่ตอนไหน กล่าวด้วยเสียงกังวาน “ขอเชิญหน้ากากโจ๊กเกอร์กลับขึ้นมาบนเวทีด้วยค่ะ”
จางเย่ก้าวขา เดินขึ้นไป
ต่งซานซานยังคงเป็นมืออาชีพ แต้มรอยยิ้มบางๆ บนใบหน้า ไม่ได้จ้องมองโจ๊กเกอร์มากมายอีก “การแข่งจบลงแล้ว แขกรับเชิญของเรามีความคิดเห็นว่าอย่างไรบ้างคะ? อีกอย่างตอนนี้ทุกท่านมีสิทธิ์โหวตกันแล้ว ทุกคะแนนโหวตจะเป็นตัวตัดสินแชมป์ประจำสัปดาห์นี้ โปรดเลือกอย่างระมัดระวังด้วยนะคะ”
เหยาเจี้ยนไฉผงกศีรษะ “เข้าใจแล้วครับคุณต่งครับ”
ต่งซานซานสวน “งั้นก็เชิญโหวตเถอะค่ะคุณเห่าคะ”
บรรดาแขกรับเชิญพากันหัวเราะ
เหล่าผู้ชมก็ฮาครืน
เห่าเจี้ยนไฉ ชื่อนี้จางเย่เป็นคนตั้งให้ เป็นมุกที่เขาเล่นกับเหยาเจี้ยนไฉตอนขึ้นแสดงเซี่ยงเซิง
หลังจากหยอกล้อให้ครื้นเครงสักเล็กน้อย ก็ถึงเวลาจริงจังแล้ว
หวังจุยซูแสดงความเห็นก่อน “ฉันรู้สึกว่าวันนี้หน้ากากไม้ใกล้ฝั่งทำได้ยอดเยี่ยมมาก หาที่ติไม่ได้จริงๆ มีแค่คำว่าดี ทั้งเทคนิคการร้อง อารมณ์ ล้วนถึงเครื่องทั้งสิ้น ส่วนของหน้ากากโจ๊กเกอร์ สองเพลงก่อนหน้านั้นดีเป็นพิเศษ แต่เพลงที่สามที่ชื่อเพลง ‘คุณต่งครับ’ นี่ ไม่ว่าจะเป็นทำนองหรือเนื้อเพลง ฉันรู้สึกว่าไม่ดีเท่าสองเพลงก่อนนะ แน่นอนว่านี่เป็นเพียงความคิดเห็นส่วนตัวเท่านั้น เพราะฉันเป็นนักแต่งเพลงก็เลยเน้นเรื่องนี้มากหน่อย ถึงฉันจะรู้ว่าเพลงออริจินัลมันไม่ง่าย อีกทั้งทุกเพลงที่ผ่านมาก็ล้วนเป็นเพลงแต่งใหม่ที่ไม่เคยมีใครเคยฟังมาก่อนทั้งนั้น เดิมทีก็เสียเปรียบในการแข่งอยู่แล้ว แต่เมื่ออยู่บนเวทีนี้ ฉันก็ได้แต่วิจารณ์ไปตามหน้าที่นะ”
โจ๊กเกอร์ยิ้ม
ต่งซานซานมองหวังจุยซู “ถ้างั้นคุณเห็นว่า?”
หวังจุยซูกล่าว “ฉันขอโหวตให้ไม้ใกล้ฝั่ง!”
ไม้ใกล้ฝั่งโค้งกายขอบคุณ
โจ๊กเกอร์ปรบมืออยู่ด้านข้าง
เฉินกวงเอ่ย “ผมก็ขอพูดบ้าง เพลงบัลลาดนี่ ค่อนข้างเป็นเพลงนิ่งๆ เงียบๆ โดยปกติไม่น่าใช้กีตาร์ไฟฟ้ามาเล่น แต่ผมก็เข้าใจว่าทำไมวันนี้หน้ากากโจ๊กเกอร์ถึงเลือกกีตาร์ไฟฟ้ามาใช้ นี่เป็นเรื่องของเวที เพราะเวทีกว้างเกินไป ผู้ชมก็เยอะ ในสถานที่แบบนี้ เขากลัวว่าถ้าใช้กีตาร์โปร่งแล้วจะเอาไม่อยู่ เลยต้องเปลี่ยนเป็นกีตาร์ไฟฟ้า แต่ถึงเขาจะพยายามคุมเสียงแตกไว้และคุมการสั่นของสายกีตาร์แล้ว ก็ยังมีเสียงแตกอยู่ ก็อาจจะแล้วแต่คนมอง แต่ผมรู้สึกว่ามันยังแตกเกินไป ดังนั้นจากจุดนี้ เอ่อ คะแนนนี้ผมก็ขอโหวตให้หน้ากากไม้ใกล้ฝั่งครับ”
ไม้ใกล้ฝั่งขอบคุณ
โจ๊กเกอร์พยักหน้าปรบมือ
เฉินอี้ตงกล่าว “ผมว่าเรื่องกีตาร์ไฟฟ้าเขาทำได้ดี เล่นได้เก่งมาก ตรงจุดที่เปลี่ยนเป็นกีตาร์ไฟฟ้าผมรับได้ ไม่เป็นปัญหา แต่ผมฟังเพลงนี้ไม่ค่อยรู้เรื่องเท่าไร ดังนั้นขอโทษด้วย ผมขอโหวตให้หน้ากากไม้ใกล้ฝั่ง”
จากหกคน ไม้ใกล้ฝั่งได้มาสามโหวตแล้ว!
ผู้ชมเริ่มแสดงความคิดเห็น
“อะไรกัน?”
“ทำไมโหวตไม้ใกล้ฝั่งกันหมดเลย?”
“เชี่ย ฉันออกจะชอบ ‘คุณต่งครับ’ นะ!”
“ฉันก็เหมือนกัน! เพราะจะตาย!”
“ยังไงที่เรียกว่าฟังไม่รู้เรื่อง?”
“ก่อนหน้านี้พวกแขกรับเชิญก็คอมเมนต์ดีนะ แต่ครั้งนี้ฉันว่าพวกเขาถึงขีดจำกัดแล้วล่ะ! ไม่เป็นมืออาชีพเลย!”
“อีกคะแนนเดียว ไม้ใกล้ฝั่งก็จะชนะแล้วนะ!”
“ความจริงใครจะชนะก็ไม่สำคัญหรอก ฉันว่าเพลงของทั้งสองคนวันนี้ดีมากทั้งคู่ แต่ถ้าจะบอกว่าเพลง ‘คุณต่งครับ’ ไม่ดี? แบบนั้นฉันไม่เห็นด้วย!”
ผู้ชมหลายคนเริ่มโวยวายแล้ว!
แต่อย่างไรก็ตาม สิทธิ์ในการตัดสินใจโหวตคราวนี้เป็นของกรรมการ ไม่ใช่พวกเขา
ตอนนี้เอง จางเสียก็พูดขึ้นบ้าง “อาจจะเป็นเพราะฉันอายุมากแล้ว ฉันเลยไม่ค่อยเข้าใจสิ่งที่จะสื่อในเพลง ‘คุณต่งครับ’ นี้เช่นกัน อีกอย่าง เพลงนี้ค่อนข้างเรียบไปหน่อย ฉันทราบดีว่าเพลงบัลลาดก็เป็นแบบนี้แหละ แต่ในที่แบบนี้ ในเวทีแข่งขันอย่างนี้ เพลงแบบนี้ย่อมเสียเปรียบอยู่แล้ว อืม ฉันเองก็ขอโหวตให้หน้ากากไม้ใกล้ฝั่ง เธอคือแชมป์ของวันนี้!”
สี่โหวต!
ไม้ใกล้ฝั่งชนะแล้วจริงๆ!
ถึงตาเหยาเจี้ยนไฉพูดบ้าง เขากล่าวว่า “เพลง ‘คุณต่งครับ’ นี้ก็โอเคนะ แต่เทียบกับสองเพลงก่อนหน้านี้ของหน้ากากโจ๊กเกอร์แล้ว นับว่าห่างชั้นกว่าจริงๆ และดึงทักษะการร้องของเขาออกมาได้ไม่ชัดด้วย ถึงแม้ผมจะเชียร์หน้ากากโจ๊กเกอร์มาตลอด และชอบเขาเป็นพิเศษก็ตาม แต่วันนี้ผมขอโหวตให้หน้ากากไม้ใกล้ฝั่งครับ”
ห้าโหวต!
ไม้ใกล้ฝั่งโค้งขอบคุณ “ขอบคุณค่ะอาจารย์”
อย่างไรก็ตาม ไม่รู้ว่าทำไม ไม้ใกล้ฝั่งกลับดูท่าทางไม่ได้ตื่นเต้นดีใจอะไรนัก เธอส่งสายตามาทางโจ๊กเกอร์ ราวกับแฝงความไม่พอใจเอาไว้เล็กน้อย
โจ๊กเกอร์ยิ้มแหย
มองอะไรน่ะ?
สายตาแบบนี้หมายความว่ายังไง?
ตามมาด้วยคำพูดของอาจารย์แขกรับเชิญท่านสุดท้าย
เอมี่เงียบไปพักหนึ่ง ทันใดนั้นก็กล่าว “แต่ไหนแต่ไรความเห็นของฉันอาจต่างจากแขกรับเชิญท่านอื่นบ้าง แต่ก็ไม่นับว่ามากมายเท่าไร แต่วันนี้ไม่ใช่จริงๆ” เธอยันกายขึ้นอย่างกระฟัดกระเฟียดเล็กน้อย ประท้วงให้กับโจ๊กเกอร์ “ฉันรู้จักหน้ากากไม้ใกล้ฝั่ง และยืนยันตัวจริงของเธอเรียบร้อยแล้วด้วย ตามหลักแล้วฉันควรจะโหวตให้เธอ เพราะเราสองคนรู้จักกันมานานหลายปีแล้ว แต่วันนี้ฉันโหวตให้เธอไม่ได้จริงๆ ถ้าจะให้ฉันโหวต ทั้งร้อยเปอร์เซ็นต์ ห้าร้อยเปอร์เซ็นต์ของฉัน ยังไงก็ต้องโหวตให้หน้ากากโจ๊กเกอร์! ไม่มีทางเป็นอื่นค่ะ!”
เมื่อเหล่าผู้ชมได้ยินดังนั้น ก็พลันปรบมือสนั่นให้กับเอมี่!
เอมี่หันไปทางเหล่าแขกรับเชิญคนอื่นๆ “กีตาร์ไฟฟ้าแล้วทำไมเล่า? เอากีตาร์ไฟฟ้ามาเล่นเพลงบัลลาด ก็ไม่ใช่ว่าไม่มีคนเคยทำ! หรือว่าเพลงนี้ไม่เพราะ? จะเป็นไปได้ยังไง ตอนฉันฟังถึงแค่ประโยคที่สาม ฉันก็ขนลุกไปทั้งตัวแล้ว” เธอชี้ไปที่แขนของตัวเอง “ตอนนี้ก็ยังลุกอยู่เลยค่ะเนี่ย!”
แปะๆๆๆ!
เสียงปรบมือของผู้ชมดังกระหึ่มขึ้นอีกครั้ง!
เฉินกวงกดมือลง “ใจเย็นครับ ใจเย็น”
จางเสีย “มุมมองแต่ละคนไม่เหมือนกัน เรื่องปกติ”
เอมี่ได้ฟังก็กลับลงนั่งลง แล้วพูด “จริงค่ะ เพลงบัลลาดไม่ใช่เพลงกระแสหลัก เวทีการแข่งขันทั่วไปปกติก็ไม่มีคนเอาเพลงบัลลาดมาแข่ง แต่เพลง ‘คุณต่งครับ’ นี้ไม่ใช่งานเพลงบัลลาดธรรมดาแน่นอน การร้องเพลงของโจ๊กเกอร์ก็ไม่ใช่ธรรมดาๆ ดังนั้นผลลัพธ์แบบนี้ฉันรับไม่ได้”
หวังจุยซูยิ้ม “พวกเราห้าต่อหนึ่งนะ”
กติกาย่อมเป็นกติกา
แขกรับเชิญทั้งห้าต่างรู้สึกว่า ‘คุณต่งครับ’ ธรรมดาไป ไม้ใกล้ฝั่งคู่ควรเป็นแชมป์ในวันนี้ เอมี่จะพูดอะไรก็ไม่มีประโยชน์
ต่งซานซานยิ้มบางๆ “งั้น ขอแสดงความยินดีกับหน้ากากไม้ใกล้ฝั่งที่คว้าแชมป์ประจำสัปดาห์ในวันนี้ได้สำเร็จด้วยค่ะ!”
ไม้ใกล้ฝั่งยกไมค์ พูดกล่าวความรู้สึกของตนเอง
โจ๊กเกอร์ลงเวทีไปอย่างเงียบๆ
หันมองเอมี่เล็กน้อย แล้วจางเย่ก็หัวเราะขึ้นมาในใจ เขารู้สึกถูกใจแม่สาวคนนี้จริงๆ พูดจาอะไรไม่มีหวั่นเกรง บางทีดูจะหัวแข็งยิ่งกว่าเขาเสียอีก ความจริงแล้วผลลัพธ์เช่นนี้จางเย่รับได้ ไม่ใช่เพราะว่าเขาคิดว่าเพลงนี้สู้ไม้ใกล้ฝั่งไม่ได้ แต่เป็นเพราะเขารู้ว่าเพลง ‘คุณต่งครับ’ ที่โลกเดิมของเขาก็ไม่ใช่เพลงประเภทที่คนฟังครั้งเดียวแล้วจะฮิตทันที แต่ต้องฟังไปหลายรอบ จึงมีบางคนที่อาจจะเริ่มคิดถึง ‘คุณต่งครับ’ ของตัวเองขึ้นมาในใจ จากนั้นก็จะเริ่มตกหลุมรักเพลงนี้จนเกินควบคุม ดังนั้นจางเย่จึงไม่ได้สนใจผลการแข่งขันรอบนี้เลย ถ้าเขาอยากเป็นแชมป์ในวันนี้จริงๆ เขาก็คงไม่เลือกเพลงนี้มาร้องแต่แรก
แขกรับเชิญจะไม่ชอบก็ไม่เป็นไร
หรือแม้แต่ผู้ชมจะไม่ชอบก็ไม่ใช่เรื่องใหญ่
ขอแค่ต่งซานซานชอบ ก็เป็นอันใช้ได้ ขอแค่ต่งซานซานเข้าใจ ก็เพียงพอแล้ว บทเพลงในวันนี้ เขาต้องการมอบให้กับต่งซานซานเพียงคนเดียว!
สุขสันต์วันเกิดนะ
คุณต่งครับ


[Go To Next Chapter]( ./148.md)