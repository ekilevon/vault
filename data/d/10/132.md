##บทที่ 1032 : มีคนแหย่โจ๊กเกอร์!
กลุ่มแชตแก๊งคนบ้า
เหล่าคนดังพูดคุยกันอย่างออกรส
“เจ๊จางขึ้นที่หนึ่งแล้ว”
“นำอยู่ไม่ห่างเท่าไรนะ”
“เสี่ยวหูก็ตามมาแล้วเหรอ? อ๊ะ จริงสิ ละครใหม่เธอกำลังโปรโมตอยู่นี่เอง”
“ฮ่าๆ ไปดูอันดับดาราสุดอัปลักษณ์สิ”
“หา?”
“ไอ้หยา ลูกพี่จางขึ้นนำอีกแล้ว?”
“อันดับสุดยอดดารายอดยี้เมื่อไม่กี่เดือนก่อน จางเย่ก็เกาะอยู่ที่หนึ่งเหนียวแน่นเลยนะ พรืด คราวนี้ติดอันดับดาราสุดอัปลักษณ์อีก? ที่สองเหรอ? ใช้ได้ๆ”
“ขำจะตายแล้วฉัน”
“ลูกพี่จางจะมนุษยสัมพันธ์แย่ไปไหน!”
“ใครให้เขาล่วงเกินคนตั้งมากขนาดนี้ล่ะ!”
“นั่นสิ ที่สถานีบีทีวีเมื่อสองวันก่อนก็ทำเอาพวกแฟนคลับหลีอวี้รีบเผ่นกันเลยนี่?”
คนพวกนี้คุยสนุกสนานกันใหญ่
จางเย่เหลือกตาพิมพ์ข้อความ “ไม่ต้องมาสนใจผม ผมอยากอยู่เงียบๆ”
รังแกกันเกินไปแล้ว! ทำไมต้องมีชื่อฉันติดอันดับแบบนี้ทุกครั้งด้วย? เมื่อก่อนยังดีหน่อย อย่างแย่ก็แค่ที่หนึ่งอันเดียว แต่ตอนนี้สิ แม่งเหมาทั้งที่หนึ่งที่สองเลย!
……
บนเวยป๋อ
เหล่าชาวเนตต่างพากันหัวเราะงอหาย!
“จางเย่ปรากฏกายอีกครั้งแล้ว!”
“ฮ่าๆๆๆ อันดับนี้ทุกครั้งจะต้องมีเงาร่างของอาจารย์จางสถิตอยู่!”
“ขำชะมัด!”
“โหวตจางเย่กันหมดได้ยังไง? อาจารย์จางถึงแม้ไม่หล่อมาก แต่ก็โอเคนะ นับว่าได้มาตรฐานคนทั่วไป!”
“ใครให้อาจารย์จางล่วงเกินคนไว้มากมายกันเล่า ดูสิ ดูความคิดเห็นพวกนั้นสิ ส่วนใหญ่ที่ด่ามีแต่แฟนคลับหลีอวี้ ทุกคนรุมโหวตเขาหมด แถมยังเรียกระดมคนอื่นมาโหวตตำแหน่งดาราสุดอัปลักษณ์ให้อีก ถ้าคะแนนโหวตเขาไม่สูงสิแปลก อาจารย์จางได้ที่สองฉันไม่แปลกใจเท่าไร แฟนคลับเดนตายของเขาเหล่านั้นเป็นพวกชอบสร้างความวุ่นวาย คงผนึกกำลังกันโหวตให้จางเย่เป็นดาราสุดอัปลักษณ์ ก็แฟนคลับเขาเป็นแบบนั้นอยู่แล้วนี่นะ ฮ่าๆ เล่นกับจางเย่โหดกว่าคนอื่นเยอะ ว่าแต่โจ๊กเกอร์กลับได้ที่หนึ่ง? เรื่องนี้สิผิดคาด!”
“โจ๊กเกอร์เขี่ยหลีอวี้ตกรอบกระเด็นนะ แถมยังเป็นการจงใจด้วย แค่นี้ก็เรื่องใหญ่มากแล้ว แฟนคลับหลีอวี้จะอยู่เฉยได้ยังไง?”
“ก็จริง”
“อีกอย่างชื่อโจ๊กเกอร์มันก็อัปลักษณ์[1] อยู่แล้ว!”
“ความจริงจากที่ฉันวิเคราะห์ดู หน้าตาโจ๊กเกอร์อาจจะไม่ดีจริงๆ ก็ได้ ทำไมน่ะเหรอ? ฟังฉันดีๆ นะ มีคนยืนยันเรื่องที่โจ๊กเกอร์เคยพูดว่า เขาเป็นดาราระดับบีขึ้นไปแล้ว เรื่องนี้ทุกคนพยายามเดากันมาตลอด ดาราระดับบีขึ้นไปไม่มีใครร้องเพลงได้แบบนี้ และไม่มีใครที่เข้าเค้าด้วย บวกกับ ‘บ้านเกิดฉันอยู่นี่แหละ’ และ ‘บ้านข่อยอยู่แดนอีสาน’ บอกเลยว่าคำพูดของคนคนนี้เชื่อไม่ได้แน่นอน คงจะพูดไร้สาระไปอย่างนั้นเอง เป็นไปได้ว่าเขาไม่ใช่ศิลปินระดับบีตั้งแต่แรก ยิ่งไปกว่านั้น คนที่ร้องเพลงดีขนาดนี้ ใช้บทเพลงเยี่ยมขนาดนี้ จะยังอยู่แค่ระดับบีได้เหรอ? ก่อนหน้านี้จะไม่มีคนสนใจเลยงั้นเหรอ? ถ้างั้นคำตอบมีเพียงอย่างเดียว คือหน้าตาเขาอาจจะไม่ดีจริงๆ ก็ได้ หรืออาจจะอัปลักษณ์ ดังนั้นต่อให้เมื่อก่อนเขาจะร้องเพลงเก่งแค่ไหน ก็ไม่มีใครฟัง ไม่มีใครสนใจ!”
“วิเคราะห์ได้ดี!”
“พูดมีเหตุผล!”
“จริงด้วย! มีเหตุผล!”
“ก็จริง!”
“เชี่ย คำนวณได้เทพ บอกชื่อหน่อย!”
“บอกชื่อที! ประเด็นนี้ต้องดังแน่!”
เมื่อมีการวิเคราะห์ออกมาอย่างนี้ หลายคนก็รู้สึกว่ามีเหตุผล พูดได้ถูกประเด็น
ผลจึงทำให้ในชั่วเวลาเพียงหนึ่งชั่วโมง คะแนนโหวตของโจ๊กเกอร์ยิ่งสูงขึ้นไปอีก เพิ่งจะบ่ายโมงตรง คะแนนอันดับหนึ่งดาราสุดอัปลักษณ์ของโจ๊กเกอร์ก็นำลิ่ว!
ในขณะเดียวกัน อันดับดารายอดนิยมกลับยังคงขับเคี่ยวกันอย่างดุเดือด
“โจ๊กเกอร์ครองที่หนึ่งแน่นอนแล้ว!”
“ฮ่าๆๆๆๆ!”
“ถ้าจะพอไล่ตามได้จริงๆ ก็มีแต่จางเย่ที่ไล่เขาทันแล้ว!”
“อาจารย์จางสู้เขา!”
“ดูสิว่าเขาสองคนใครจะเป็นคนอัปลักษณ์ที่หนึ่ง!”
……
ที่บ้าน
อ่านความคิดเห็นที่ปรากฏบนเวยป๋อแล้ว จางเย่แทบกระอักเลือด!
แข่งเอาที่หนึ่ง?
แข่งกับผีน่ะสิ!
แม่งมันก็ฉันทั้งคู่ไหม!
ใครเป็นคนจัดอันดับนี้ขึ้นมาฟะ? ไม่ไร้ศีลธรรมไปหน่อยเรอะ? แล้วใครมาโหวตให้ฉันนักหนา? นี่มันจะไร้ศีลธรรมเกินไปแล้วว้อย! แฟนคลับตัวเอง แฟนคลับหลีอวี้ แฟนคลับพวกดาราที่เคยไปล่วงเกินไว้เมื่อก่อน พวกนั้นล้วนลงขันโหวตให้เขาหมด จางเย่ไม่รู้จะพูดอะไรดีแล้ว!
กลับกัน วันนี้ยังมีคนมาแหย่โจ๊กเกอร์ถึงที่!
เพราะหน้ากากนักร้องไม่อาจเปิดเผยตัวตน ดังนั้นทางสถานี BTV จึงได้เตรียมบัญชีเวยป๋อให้กับเหล่าหน้ากากนักร้องเอาไว้ และได้ทำการยืนยันรับรองบัญชีแล้วทั้งหมด เพียงแต่ว่ายังไม่ได้มีการใช้โพสต์อะไรจริงจังนัก มีเพียงนักร้องบางคนที่ถูกถอดหน้ากากไปแล้วที่ใช้เข้ามาพูดคุยแสดงความรู้สึกบ้าง
ทันใดนั้น ก็มีคนใช้งานบัญชีเวยป๋อเหล่านี้
ชื่อบัญชีว่า : หน้ากากนักร้อง ‘วันเวลา’
คนที่ได้ดูรายการเดอะแมสก์ซิงเกอร์ตอนที่สามไปแล้วต่างทราบดีว่า หน้ากาก ‘วันเวลา’ คือชื่อผู้เข้าแข่งขันที่จะมาเป็นนักร้องคนใหม่ในตอนที่สี่ โดยมีคลิปพิเศษสั้นๆ ไม่กี่วินาทีบอกเล่าแนะนำเกี่ยวกับพวกเขาเอาไว้ท้ายตอน หน้ากากวันเวลาได้ทิ้งความประทับใจลึกล้ำไว้ให้กับผู้คน เพราะในคลิปมีการบอกว่าทางรายการต้องใช้ความพยายามอย่างหนักในการเชิญเขามาร่วมรายการ นี่คือนักร้องประเภทแนวเพลงเฉพาะที่มีชื่อเสียงมากคนหนึ่งในวงการ ในสมรภูมิการดนตรีของเขานั้นยากนักที่จะมีคู่แข่ง ดังนั้นหลังจากที่ดูโฆษณาท้ายตอนที่สามจบ ผู้ชมทั้งหลายจึงพากันเดาว่า ‘วันเวลา’ ท่านนี้จะเป็นใคร
อย่างไรก็ตามในวันนี้ หน้ากากวันเวลาได้ออกมาเปิดศึกกับโจ๊กเกอร์ตรงๆ อยู่บนเวยป๋อ “ฉันคือเพื่อนสนิทของหลีอวี้ ได้ดูรายการตอนที่สามแล้ว มีคำพูดที่ไม่พูดไม่ได้ นี่หมาหมู่งั้นหรือ? ดอกไม้ต้องฝนกับโจ๊กเกอร์ผลัดกันขึ้นเวที? ซ้ำยังจงใจยอมแพ้? เพื่อไปอยู่รอบคัดออก? การกระทำแบบนี้ยังถือว่าเล่นตามกติกาอยู่เหรอ? แถมยังมีการสลับลำดับของดอกไม้ต้องฝนกับปวยเล้งอีก? มันไม่ล้ำเส้นเกินไปหน่อยเหรอ?”
เวยป๋อโพสต์นี้โดนใจแฟนคลับหลีอวี้จำนวนไม่น้อย!
“ไอ้สองตัวนั้นมันบัดซบ!”
“ใช่!”
“ล้ำเส้นเกินไปแล้ว!”
“นี่มันหมาหมู่!”
“พี่หลีอวี้ถูกพวกมันรุมโกง!”
“โดยเฉพาะไอ้โจ๊กเกอร์ โคตรเลวเลย!”
“พูดได้ดี! สนับสนุนอาจารย์วันเวลา! ในที่สุดก็มีคนออกมาทวงความยุติธรรมให้พี่หลีอวี้แล้ว! เห็นไอ้โจ๊กเกอร์นั่นก็รู้แล้วว่ามันไม่ใช่คนดี ดูสิ ขนาดรายชื่อดาราสุดอัปลักษณ์ มันยังได้ที่หนึ่งเลย!”
“หลีอวี้แพ้ได้น่าอนาถเกินไป!”
“อาจารย์วันเวลา ล้างแค้นให้พี่หลีอวี้ด้วยนะ!”
“ใช่แล้ว กำจัดไอ้โจ๊กเกอร์เลย!”
“เขี่ยมันให้กระเด็น!”
แน่นอนว่า ยังมีเสียงข้างมากที่ตั้งข้อสงสัย
คนไม่น้อยต่างมองแล้วส่ายหน้า
“หลีอวี้ทำลายตัวเองเอง ซื้อสื่อ ประกาศสถานะตัวเอง ถ้านายจะสงสัยว่าคนอื่นล้ำเส้น ก็ควรสงสัยไอ้คนที่นายเรียกว่าเป็นเพื่อนสนิทนั่นก่อนไหม?”
“หลีอวี้แพ้เองชัดๆ”
“เรียกคะแนนโหวตตั้งนาน ยังแพ้ได้?”
“ฉันไม่รู้สึกว่าดอกไม้ต้องฝนกับโจ๊กเกอร์จะล้ำเส้นตรงไหน!”
“ใช่ หลีอวี้โกงคนอื่นก่อนนะ ใช้ชื่อเสียงตัวเองมาเป็นอาวุธกดนักร้องคนอื่นลง น่าขำ ทำไมยังมีคนมาเรียกร้องความยุติธรรมให้เขาอีก?”
“ฮ่าๆ ดูไอ้พวกเข้าข้างแต่ตัวเองพวกนี้สิ!”
“มิน่าเล่าถึงเป็นเพื่อนกับหลีอวี้ได้! ไร้ศีลธรรมเหมือนกันทั้งคู่! แยกแยะดีชั่วไม่ออกเหรอ? หรือแกล้งทำเป็นไม่รู้?”
เรื่องของหลีอวี้ความจริงได้ข้อสรุปไปนานแล้ว หลังจากที่ฉายรายการตอนที่สามออกไปทางสถานี BTV ก็ได้มีการประกาศชัดว่า หลีอวี้ละเมิดสัญญา จะต้องถูกตัดเงินค่าตัวออกครึ่งหนึ่งตามสัญญา รวมถึงมีผู้บริหารระดับสูงของสถานี BTV ประกาศเจตนารมณ์ชัดเจนว่า จะไม่มีการร่วมงานกับหลีอวี้อีกตลอดกาล ส่วนทางด้านทีมงานของหลีอวี้ก็ยังไม่ได้มีการออกมาแถลงใดๆ จนถึงปัจจุบัน
สื่อต่างรายงานไปแล้ว
แฟนคลับก็ออกมาแสดงความคิดเห็นแล้ว
นึกไม่ถึงว่าเวลานี้ยังจะมีคนมา ‘สู้เพื่อความยุติธรรม’ ให้หลีอวี้อีก อีกทั้งยังเป็นหน้ากากนักร้องหน้าใหม่ของรายการในสัปดาห์หน้าด้วย!
ดูก็รู้ว่า ความสัมพันธ์ระหว่างหน้ากากวันเวลากับหลีอวี้ต้องดีเป็นพิเศษแน่ จึงเห็นวันเวลาโพสต์เวยป๋อขึ้นมาอีกครั้ง “เรื่องเป็นแบบนี้แล้ว ตอนนี้พูดไปจะมีประโยชน์อะไร ฉันไม่พูดแล้ว @หน้ากากโจ๊กเกอร์ สัปดาห์หน้ากล้ามาสู้กับฉันอย่างใสสะอาดรึเปล่า? กล้ารับคำท้าไหมเล่า?”
ชาวเน็ตงุนงง
“นี่ใครกันน่ะ?”
“พูดจาอวดดีไปรึเปล่า?”
“เหอๆ!”
“หรือว่าจะเป็นคนใหญ่คนโตมาอีก?”
“ก็เป็นไปได้!”
“คนคนนี้น่าจะดังไม่น้อย”
ปรากฏว่า บัญชีเวยป๋อของหน้ากากดอกไม้ต้องฝนมีการล็อกอินเข้ามา เธอตอบกลับ “โพสต์แบบดีไม่ดีมั้ง? สู้กันอย่างใสสะอาดงั้นเหรอ? พูดอย่างกับว่าที่ผ่านมาพวกเราแข่งกันมาไม่ใสสะอาดเลยอย่างนั้นล่ะ? ถ้านายรับไม่ได้แทนหลีอวี้ ก็ไปเจอกันบนเวที มาพูดแบบนี้จะมีประโยชน์อะไร?”
การพูดคุยก็จบลงตรงนี้
เพราะโพสต์เวยป๋อของหน้ากากวันเวลาถูกลบออกอย่างรวดเร็ว โพสต์ของหน้ากากดอกไม้ต้องฝนเองก็เช่นกัน ไม่ต้องถามเลย ต้องเป็นทางสถานี BTV เข้ามาเกี่ยวข้องแน่นอน ข้อความเชิงลบในการขัดแย้งกันภายในระหว่างผู้เข้าแข่งกันเช่นนี้ พวกเขาย่อมไม่อาจละเลย บัญชีเวยป๋อเหล่านี้ล้วนเป็นบัญชีทางการภายใต้สถานี BTV ย่อมมีสิทธิ์ทำการลบหรือริบคืนสิทธิ์การใช้งาน
แต่ก็มีชาวเน็ตบางคนจับภาพเอาไว้แล้ว!
เพียงพริบตา บนเวยป๋อก็เกิดเสียงอึกทึกเลือนลั่น!
“วันเวลาจะตีกับโจ๊กเกอร์แล้ว!”
“จริงด้วย ตอนต่อไปต้องสนุกแน่!”
“วันเวลาเป็นใครน่ะ?”
“ต้องเป็นนักร้องมีชื่อในวงการแน่!”
“ฮ่าๆ การแข่งสัปดาห์หน้าก็ดุเดือดสิงานนี้!”
“วันเวลานี่มาจากไหนกันแน่?”
“เพื่อนหลีอวี้รึเปล่า? หลีอวี้เพื่อนเยอะนะ แต่ถ้าจะพูดถึงคนที่ความสัมพันธ์ดีที่สุด ก็เหมือนจะมีแค่คนเดียว? หรือว่าจะเป็นพี่น้องร่วมสาบานของเขา จ้าวฉี่เฉวียนคนนั้น?”
“หา?”
“อาจารย์จ้าวฉี่เฉวียน?”
“ไอ้หยา เป็นไปได้จริงด้วย!”
“ความเจ้าอารมณ์ก็คล้าย ตั้งแต่ไหนแต่ไรเขาก็เป็นเดือดเป็นร้อนแทนหลีอวี้มาตลอด!”
“ฉันก็ว่าเขาแน่มาจากไหน ถ้าเป็นจ้าวฉี่เฉวียนก็เข้าเค้าแล้วล่ะ!”
จ้าวฉี่เฉวียน
นักร้องภาษาฮกเกี้ยนชื่อดัง
ที่โลกนี้ ภาษาฮกเกี้ยนในวงการดนตรีนับว่าเป็นแนวเฉพาะ คนที่ร้องมีไม่มาก เพลงดีๆ ก็ไม่เยอะ แต่ก็ยังพอมีนักร้องฮกเกี้ยนชื่อดังอยู่ ถ้าจะพูดถึงนักร้องที่เปรียบเสมือนตัวแทนของนักร้องฮกเกี้ยนสักคน ทุกคนย่อมต้องนึกถึงจ้าวฉี่เฉวียน! ในบรรดาแนวเพลงฮกเกี้ยน นับว่าจ้าวฉี่เฉวียนไร้คู่ต่อสู้อย่างแท้จริง อีกทั้งชื่อเสียงก็มากล้น มีฐานแฟนคลับเดนตายขนาดยักษ์!
ใช่เขาหรือไม่?
หากใช่ ใครจะแพ้หรือชนะก็ยังไม่แน่นอน!
โจ๊กเกอร์ร้องมาสามสัปดาห์แล้ว รายการร้องเพลงทั่วไปเมื่อมาถึงตอนนี้ ก็จะเป็นช่วงที่ผู้ชมเริ่มเบื่อเหล่าผู้เข้าแข่งขันที่อยู่มาตั้งแต่แรกสุดแล้ว นักร้องแนวไหน ร้องเป็นอย่างไร ทุกคนรู้กันหมดแล้ว และไม่รู้สึกมีอะไรแปลกใหม่อีก นอกเสียจากว่าคุณจะร้องเยี่ยมขึ้นไปอีกขั้น หรือไม่ก็มีลูกเล่นอะไรใหม่ ไม่อย่างนั้นคงยากที่จะประทับใจผู้ชมแล้ว ในทางกลับกันเมื่อมาถึงเวลานี้ นักร้องหน้าใหม่ที่เพิ่งเข้ามาอาจได้เปรียบมากกว่า เนื่องจากผู้ชมยังไม่เคยเห็น ดังนั้นขอแค่แสดงได้ไม่เลว ผู้ชมย่อมตื่นเต้น!
และเห็นได้ชัดว่าจ้าวฉี่เฉวียนเป็นหนึ่งในผู้นำด้านแนวเพลงเฉพาะภาษาฮกเกี้ยน เรื่องทักษะการร้องไม่ต้องพูดถึง ส่วนใหญ่แล้วไม่มีใครสู้เขาได้ เพราะบนเวทีนั้นเขาเป็นเพียงหนึ่งไม่มีสองที่สามารถร้องเพลงฮกเกี้ยนได้!
……
พอตกบ่าย กว่าจางเย่จะรู้เรื่องก็ค่อนข้างช้าไปแล้ว เขาเพิ่งจะรู้ว่ามีคนประกาศศึกกับตนเอง
กลุ่มแชตแก๊งคนบ้ากำลังคุยกันเรื่องนี้อยู่
หนิงหลัน “เป็นจ้าวฉี่เฉวียนจริงๆ เหรอ?”
ฮั่วตงฟาง “น่าจะใช่ เพื่อนฉันคนหนึ่งบอกว่า จ้าวฉี่เฉวียนพักกิจกรรมทุกอย่างทั้งอาทิตย์ บอกว่าจะมาเมืองหลวง น่าจะเป็นเขาไม่ผิดแน่”
เสี่ยวตง “พี่จ้าวก็ใจร้อนนะ!”
เฉินกวงออกความเห็น “แต่ก็แข็งแกร่งมาก”
จางหย่วนฉี “ถ้าเป็นภาษาฮกเกี้ยน ก็เป็นเหล่าจ้าวที่ได้เปรียบ ถ้าหากคนดูเทใจให้เขาละก็ ก็ไม่แน่ว่าโจ๊กเกอร์จะเอาชนะเขาได้จริงๆ”
พออ่านจบ จางเย่ก็แค่นหัวเราะ
ฉันเอาชนะเขาไม่ได้?
ไร้สาระ!
วันนี้จางเย่อารมณ์ไม่ดีเป็นอย่างมาก แน่ล่ะ ลองเป็นใครที่ได้ตำแหน่งดาราสุดอัปลักษณ์ควบทั้งที่หนึ่งและที่สองดูบ้าง ย่อมต้องอารมณ์ไม่ดีอยู่แล้ว ตอนนี้ยังมีคนมาแหย่เขา เอาเรื่องไร้สาระมาใส่หัวเขาอีก เขาโมโหแล้วนะ!
-------
[1] ประโยคนี้เป็นการเล่นคำว่า 小丑 ซึ่งมีคำว่า เสี่ยว กับ โฉ่ว (อัปลักษณ์ น่าเกลียด) มารวมกัน ความจริงต้องแปลว่า ตัวตลก แต่เราตกลงใช้คำว่า โจ๊กเกอร์แทนเพราะมันดูร้ายกว่า แปลตรงๆ = “อีกอย่างโจ๊กเกอร์ ในชื่อก็มีคำว่าอัปลักษณ์อยู่แล้ว”


[Go To Next Chapter]( ./133.md)