##บทที่ 1095 : จางเย่ดูตัว?
ภายในสมาคมหมากล้อม
บรรยากาศครื้นเครงขึ้นมา
“รีบดูเร็ว”
“ฉางเหอจะโชว์ฝีมือแล้ว”
“ไม่ได้ดูเขาเดินหมากมานานมาก”
“รอชมเลย”
“ทำไมเขาถึงไปสู้กับไอ้หนุ่มนั่นได้ล่ะ?”
“ไม่รู้สิ”
เกมเดินหมากเริ่มขึ้นแล้ว
ส่วนจางเย่ที่ถูกต่อให้สองเม็ดหมากก็ไม่พูดอะไร เพียงยิ้ม แล้วเริ่มคีบหมากเดินก่อน
ฉางเหอเก้าดั้งวางหมากลงไปที่ตำแหน่งล่างหนึ่งช่อง “ชื่อแซ่อะไร”
จางเย่วางหมากตาม้า[1] “แซ่จางครับ”
ฉางเหอเก้าดั้งวางตาม “อยู่แถวไหน”
“ไช่ซื่อโข่ว” จางเย่วางหมากทแยง
ฉางเหอเก้าดั้งคิ้วกระตุกทีหนึ่ง ร้องอ้อออกมา “ไม่ไกล ฉันเองก็อยู่แถวนี้ โอเค ฝีมือพอใช้จริงด้วยสิ ไหนขอฉันลองอีกที”
แกร๊ก
แกร๊ก
เม็ดหมากถูกคีบวางอย่างรวดเร็ว
คนทั้งสองผลัดกันฟาดเม็ดหมากลงไปแทบจะในทันที ใช้เวลาคิดน้อยมาก
จางเย่ได้รับการต่อให้สองหมากจึงย่อมได้เปรียบมาก พอเปิดเกมมาก็สำแดงเดชทันที แต่อย่างไรฉางเหอเก้าดั้งก็เป็นระดับมืออาชีพ ทั้งยังเคยเป็นสุดยอดผู้ยิ่งใหญ่ในวงการหมากล้อมมาก่อน เมื่อเกมดำเนินไปได้ครึ่งกระดาน ฉางเหอเก้าดั้งก็เป็นฝ่ายพลิกกลับมาคุมเกม ผู้ชมที่ล้อมรอบต่างมองดูอย่างตื่นเต้น
“เดินได้เยี่ยม!”
“หมากตานี้สวยมาก!”
“อาจารย์ฉางเหอยังแข็งแกร่งเหมือนเดิม!”
ฉางเหอเก้าดั้งเดินหมากไปพลางพูดคุย “ฮ่าๆ เทียบกับสมัยก่อนไม่ไหวแล้ว สมองคิดอะไรช้าไปหมด แก่แล้วก็อย่างนี้”
เพื่อนบ้านเก่าแก่คนหนึ่งของเขากล่าวกลั้วหัวเราะ “ประเด็นคือขี้โมโหขึ้นก็เลยเดินหมากไม่นิ่งเท่าสมัยก่อนต่างหาก”
มีคนไม่เห็นด้วย “แต่เทียบกับการเล่นในสมัยก่อนของอาจารย์ฉางเหอ วิธีบุกก็ดุดันขึ้นนะ”
ผู้เฒ่าคนหนึ่งมองหมากบนกระดาน “เจ้าหนุ่มนี่ก็ไม่เลว มือสมัครเล่นสู้กับฉางเหอได้ขนาดนี้ก็นับว่าเยี่ยมมากแล้ว หากหมั่นฝึกฝน เผลอๆ อาจจะกลายมาเป็นนักหมากล้อมมืออาชีพก็ได้”
“ก็ไม่แน่”
“ใช่ นี่ต่อให้สองหมากนะ”
“ความต่างชั้นยังถือว่าเยอะ”
“แต่เจ้าหนุ่มนี่มีแววรุ่งนะ”
ตาที่หนึ่งจบลงแล้ว
จางเย่แพ้ โดยไม่ต้องใช้แต้มต่อ[2]
ฉางเหอเก้าดั้งรู้สึกครึ้มอกครึ้มใจขึ้นมา “มาๆ อีกตา ต่อให้สองหมากเหมือนเดิม”
ฉางเหอเก้าดั้งคุ้นเคยกับพวกเพื่อนบ้านผู้เฒ่าเหล่านี้ดี ทว่ากลับเดินหมากกับพวกเขาน้อยครั้งมาก เพราะฝีมือต่างชั้นกันเกินไป แก้หมากก็ไม่ค่อยได้ ปกติเขาจึงได้แต่ซ้อมให้พวกลูกศิษย์ตัวเอง หรือไม่ก็เข้าเว็บหมากล้อมออนไลน์ไปหาพวกเพื่อนเก่าระดับมืออาชีพมาเป็นคู่มือ แต่ความรู้สึกตอนคลิกเมาส์บนอินเทอร์เน็ตกับการได้สัมผัสเม็ดหมากของจริงมันแตกต่างกันชัดเจน เมื่อได้พบคนหนุ่มที่สามารถประมือกับเขาได้ก็ย่อมไม่อาจปล่อยผ่านเลยไป
และอีกตา
ฉางเหอเก้าดั้งชนะอีกแล้ว
จางเย่เองก็ไม่ได้ทุกข์ร้อน เหมือนไม่ได้จริงจังอะไรนัก
แต่เป็นธรรมดาที่ใครๆ ต่างไม่อาจล่วงรู้แนวทางของผู้อื่น พวกเขาล้วนคิดว่าเจ้าหนุ่มนี้เค้นพลังทั้งหมดออกมาใช้แล้วจึงสามารถต่อกรกับอดีตเก้าดั้งได้ถึงเพียงนี้
กระดานที่สามผ่านไป ฉางเหอตบโต๊ะปังพลางหัวเราะกว้าง “เอาล่ะ! เป็นเธอนี่แหละพ่อหนุ่ม!” จากนั้นท่ามกลางสายตางงงวยของทุกคน ฉางเหอเก้าดั้งก็ลากจางเย่ออกไปข้างนอก “ไปกัน! ตามฉันมา!”
จางเย่สับสน “ไปไหนครับ?”
“ไปบ้านฉัน”
“ไม่เล่นต่อแล้วเหรอครับ?”
“ไม่ต่อแล้ว ฮ่าๆ!”
“คุณอา ผมยังมีธุระอยู่นะครับ”
“ก็เลื่อนธุระเธอไปสิ เธอต้องมาช่วยฉันก่อน!”
จางเย่พูดไม่ออก ไม่รู้ด้วยซ้ำว่าเกิดอะไรขึ้นก็ถูกตาแก่คนนี้ลากมาถึงหน้าประตูเรือนสี่ประสาน[3]แห่งหนึ่งแล้ว พอเข้าไปก็ไม่เห็นใครอยู่ภายในลาน ไม่รู้ว่าเรือนที่อยู่ภายในลานทั้งหมดนี้เป็นบ้านตาแก่นี่หมดเลยหรือเปล่า จากนั้นเขาก็ถูกลากมาถึงห้องทิศเหนือ
ภายในห้อง
หญิงมีอายุซึ่งกำลังเด็ดยอดผักผู้หนึ่งเงยหน้ามองอย่างงุนงง “กลับมาแล้วหรือ”
ฉางเหอเก้าดั้งยิ้มกว้าง “กลับมาแล้ว ทำกับข้าวอยู่เหรอ”
หลี่ฉินฉินมองทางจางเย่ “พ่อหนุ่มนี่เป็นลูกชายของเหล่าหลวี่งั้นหรือ ไม่สิ ฉันเคยเจอลูกชายเหล่าหลวี่ปีที่แล้ว ไม่ได้หน้าตาอย่างนี้นี่?”
ฉางเหอโบกมือ “อย่าพูดถึงตาเฒ่าหลวี่บ้านั่นเลย พึ่งพาไม่ได้ เบี้ยวฉันด้วย ยังดีที่ฉันหาเจ้าหนุ่มคนนี้มาได้ ฝีมือวางหมากไม่เลว ฉันเล่นกับเขาไปสองสามตา นับว่าฝีมือสูงมากในหมู่มือสมัครเล่นทีเดียว แค่อายุเกินไปหน่อย ถ้าเขาอายุสักสิบหกสิบเจ็ดฉันต้องรับเป็นศิษย์แน่”
หลี่ฉินฉินติง “คุณอธิบายเรื่องนี้ก่อนเถอะ ดูสิพ่อหนุ่มคนนี้เขางงไปหมดแล้ว คงจู่ๆ ก็โดนคุณพามา คุณนี่จริงๆ เลย”
จางเย่ยิ้มฝืด “คุณน้าครับ มีเรื่องอะไรกันเหรอครับ?”
หลี่ฉินฉินกล่าวเชิงขออภัย “หนุ่มน้อย เธอรีบกลับไปเถอะ ไม่มีอะไรหรอก”
“กลับอะไรกันเล่า” ฉางเหอเก้าดั้งยกมือโบก “เธออย่ายุ่งน่า ลูกสาวเราใกล้จะกลับมาแล้ว ทำกับข้าวของเธอไปก็พอ เรื่องนี้ฉันจัดการเอง”
หลี่ฉินฉินไม่รู้จะพูดอย่างไร “คุณก็แค่ทำเรื่องให้วุ่นเท่านั้น”
ฉางเหอเก้าดั้ง “แล้วไง? ก็ฉันไม่ชอบไอ้เด็กที่ลูกเราหามา”
หลี่ฉินฉินส่ายศีรษะ “คุณยังไม่รู้ด้วยซ้ำว่าเขาเป็นใคร”
“รู้ว่าทำงานอะไรก็พอแล้วนี่?” ฉางเหอเก้าดั้งคำราม “ยังไงฉันก็ไม่ยอมเด็ดขาด ต้องขัดขวางให้ได้!”
จางเย่มึนงงสับสนไปหมด
แล้วประโยคต่อมาของฉางเหอเก้าดั้งก็ทำให้จางเย่ผวา “ไอ้หนุ่ม เดี๋ยวยัยหนูสุดที่รักของฉันก็กลับแล้ว เธอก็ไปดูตัวแล้วคุยกันดีๆ ล่ะ”
ห๊ะ?
ดูตัว?
ดูตัวอะไรกันครับผม!
จางเย่แทบลมจับ “ผมมีคนที่คบอยู่แล้วนะครับ”
ฉางเหอเก้าดั้งส่งเสียงอืม “ไม่เป็นไร ยังไงลูกสาวฉันคงไม่ชายตาแลเธอเหมือนกันแน่นอน”
จางเย่จะเป็นลมซ้ำสอง “คุณอาครับ ทำไมมันฟังทะแม่งๆ อย่างนั้นล่ะครับ”
หลี่ฉินฉินกะพริบตาปริบ “พ่อหนุ่ม เธอทำงานอะไรหรือจ๊ะ”
จางเย่ถอดผ้าปิดปากออก
หลี่ฉินฉินร้องแปลกใจออกมา “ทำไมดูคุ้นจัง?”
ฉางเหอเก้าดั้งมองเขา แล้วพยักหน้าน้อยๆ “อืม หน้าตาบ้านๆ นิสัยใช้ได้ ไม่งั้นคงไม่พูดว่าเล่นหลอกล้อมได้แค่พอใช้หรอก เธอทำงานอะไร”
ฉิบหาย ไม่รู้จักผมจริงสิ?
จางเย่ได้แต่ตอบไป “สอนหนังสือครับ”
หลี่ฉินฉินถามอีก “สอนอะไร”
จางเย่ “เลขน่ะครับ”
“เป็นอาจารย์รึ? ไม่เลว!” ฉางเหอเก้าดั้งพยักหน้า “ซ้ำยังเป็นอาจารย์คณิต? ไม่น่าล่ะถึงเล่นหมากล้อมได้ไม่เลว คณิตกับหมากล้อมมันก็ทางเดียวกัน ฉันรู้จักศาสตราจารย์สองสามคนที่เป่ยต้า พวกนั้นก็เล่นหมากล้อมได้ไม่เลวเหมือนกัน”
ลูกพี่ขอรับ กระผมก็อยู่เป่ยต้านะ!
หลี่ฉินฉินมองจางเย่อย่างใคร่ครวญอีกครั้ง แล้วกล่าว “แต่อายุน้อยเกินไป”
จางเย่ถอยกรูด คิดจะปลีกตัวแล้ว “ผมทำแบบนี้ไม่ได้จริงๆ ครับ ขอตัวก่อน”
ทว่าฉางเหอเก้าดั้งกลับจับเขาไว้ “กลับมานี่ เธอรู้ไหมว่าลูกสาวฉันสวยแค่ไหน หา? ฉันจะบอกให้ ถ้าเธอไปรับรองจะเสียใจไปชั่วชีวิต! เธอเองก็เป็นคนเล่นหมากล้อม ไม่รู้รึไงในวงการหมากล้อมเรามีคติว่า ฝ่ายหนึ่งทุกข์ยาก ทุกฝ่ายยื่นมือช่วยเหลือน่ะ ว่าไหมล่ะ? เธอนั่งเลย ยังไงเธอก็ต้องอยู่กินข้าวเย็นก่อนค่อยไป ถ้าเกิด ฉันหมายถึงถ้าเกิดว่าน่ะ เกิดเธอเข้าตายัยหนูของฉันขึ้นมาก็แสดงว่าเธอคงทำบุญสั่งสมมาถึงแปดชาติเลยนะ! แต่แน่นอนว่าคงไม่มีทางหรอก” ยิ่งพูดก็ยิ่งหน้าบาน “เธอรู้ไหมว่ายัยหนูของฉันน่ะดีพร้อมแค่ไหน ทั้งสวย หน้าที่การงานก็…”
ในที่สุดจางเย่ก็ถูกโน้มน้าวให้อยู่ต่อจนได้
หรือพูดให้ถูก คือโดนบังคับให้อยู่จนสำเร็จ
จางเย่นั่งลงอย่างอยู่ไม่สุข แทบจะร้องไห้อยู่รอมร่อ ให้ฉันดูตัว? ถ้าคุณอู๋รู้เข้า ฉันได้ตายหยังเขียดแน่ หางานให้กันแล้วไหมล่ะ!
รัศมีแห่งโชคเจ้ากรรม!
หักหลังกันชัดๆ!
นี่มันไม่…
ทันใดนั้น มีเสียงฝีเท้าดังขึ้นที่หน้าประตูเรือน
หลี่ฉินฉินตาเป็นประกาย “ยัยหนูของเรากลับมาแล้ว!”
ฉางเหอเก้าดั้งขยิบตาให้จางเย่ “ทำท่าทางดีๆ เป็นธรรมชาติเข้าไว้ เดี๋ยวพอเธอเห็นหน้าลูกสาวฉันแล้วอย่าตกใจล่ะ บอกเลย สวยสุดๆ!”
เสียงฝีเท้าดังใกล้เข้ามา
ในเรือนพลันปรากฏร่างหนึ่งขึ้น
หลี่ฉินฉินยิ้มระรื่นพลางออกไปต้อนรับ “กลับมาแล้วหรือ”
ฉางเหอเก้าดั้งเอ่ยถาม “รถไปไหนล่ะ?”
หญิงสาวยิ้มเบาๆ “จอดตรงปากซอยน่ะค่ะ”
จากนั้น เมื่อหญิงสาวมองเห็นจางเย่ที่อยู่ในห้องก็ตะลึง!
จางเย่เห็นหญิงสาวที่อยู่นอกห้อง ก็ตะลึงเหมือนกัน!
เชี่ย!
คุณอู๋???
 
--------------------------------
 
[1] ตาม้า (Keima) คือ ลักษณะหมากสองเม็ดที่มีรูปเหมือนการเดินแบบม้าในหมากรุก คือมีลักษะหมากสองเม็ดอยู่ห่างกันแบบตัวแอล
[2] แต้มต่อ (Komi) คือ คะแนนที่ฝ่ายขาวจะได้เพื่อชดเชยความเสียเปรียบที่ฝ่ายดำได้เดินก่อน
[3] 四合院 เรือนสี่ประสาน คือบ้านที่ล้อมรอบด้วยกำแพงทั้งสี่ด้านมีลานบ้านอยู่ตรงกลาง ทุก ๆ ห้องภายในบ้านจะหันหน้าเข้าสู่ลานบ้าน
 
 
 


[Go To Next Chapter]( ./196.md)