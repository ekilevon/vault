##บทที่ 1110 : เป็นเทพเจ้ามาจากไหนกันแน่?
ที่บ้านจางเย่
เขาแค่นเสียงเย็นชาไม่หยุด!
นี่มันหมายความว่ายังไง? เมื่อวานกระดานสุดท้ายที่เสมอกัน คุณเป็นคนบอกเองว่าวันหลังมาเล่นกันใหม่ แต่นี่อะไร แค่พริบตาเดียวก็เปลี่ยนซะแล้ว? ไม่เล่นกับผมแล้วยังเตะผมออกอีก ผมพูดอะไรผิดคุณถึงเตะผมหา?
นี่ผมโกรธสุดๆ เลยนะ!
คุณจะรังแกกันเกินไปแล้ว!
จะแข่งเรื่องทักษะคอมพิวเตอร์กับผมงั้นเรอะ?
คิดว่าแฮกเกอร์ระดับโลกอย่างลูกพี่จะทำอะไรคุณไม่ได้รึไง?
ในขณะเดียวกัน อีกด้านหนึ่ง
เรือนสี่ประสานบ้านของพ่อแม่คุณอู๋
เสียงอู๋ฉางเหอคำรามไม่หยุด!
“ใครจะเดินหมากกับแกหา! เตะ!”
“โอ้ ยังเข้ามาได้? ฉันก็เตะอีก!”
“ฮ่าๆๆๆ แกมันอวดดี! ลองอวดดีต่อไปสิ!”
“บัดซบ ทำไมฉันไม่ใช่เจ้าของห้องแล้วล่ะ?”
“เชี่ย! ไอ้เด็กบ้า แกกล้าเตะฉันเหรอ?”
“นี่แกกำลังเล่นสกปรกกับฉันงั้นเรอะ! ฉันจะสู้กับแกให้รู้ดำรู้แดงไปเลย!”
หลี่ฉินฉินเปิดประตูอย่างหมดคำพูด “คุณทำอะไรน่ะ?”
อู๋ฉางเหอโมโหจนแทบหลุดควบคุม “ไอ้เด็กน้อยแซ่จางมันเล่นสกปรกกับฉัน! ยังจะกล้าหาวิธีเข้ามาอีก! มันช่างไม่รู้ว่าม้าเทพมีกี่ตา[1] ไม่รู้ใครที่เจ๋งกว่ามัน!”
หลี่ฉินฉินหัวเราะขำ “อยากเดินหมากกับคุณอีกแล้วเหรอ? งั้นคุณก็เล่นกับเขาสิ”
อู๋ฉางเหอกลอกตา “เล่นอะไรกันล่ะ ใครจะเล่นกับมัน! ตอนนี้ฉันขี้เกียจจะสนใจมัน ฉันขี้เกียจน่ะ เข้าใจไหม?”
หลี่ฉินฉินหัวเราะโดยไม่พูดอะไร
ขี้เกียจจะสนใจงั้นหรือ?
คุณน่ะล้มเขาไม่ได้ชัดๆ!
……
 
มีพวกชาวเน็ตสังเกตเห็นเหตุการณ์นี้เช่นกัน!
พอทุกคนได้ข่าวก็รีบเข้ามาดู ต่างหัวเราะจนตัวโยน!
“เย่ กับอู๋ฉางเหอตีกันอีกแล้ว!”
“ไม่ต้องฮาขนาดนี้ได้ไหม?”
“ไอ้เย่มันทำอะไรของมัน วันนี้ก็ยังมาอีก?”
“เขารู้จักฉางเหอเก้าดั้งได้ยังไงน่ะ?”
“เขาแฮ็กระบบแอดมินได้ยังไงดีกว่า?”
“ใครจะไปรู้ล่ะ โอ๊ย ไอ้หมอนี่มันตลกเกินไปแล้ว!”
อู๋ฉางเหอไปที่ไหน เย่ก็ตามเข้าไปที่นั่น ทั้งสองคนเปิดฉากต่อสู้ไล่ล่ากันแล้ว!
……
 
ที่ SARFT
อู๋เจ๋อชิงกำลังทำงานอยู่
ตอนนั้นเอง เลขานุการไป๋ก็เดินเข้ามาอย่างรวดเร็ว “รองผู้บังคับการอู๋คะ”
“หืม” อู๋เจ๋อชิงเงยหน้ามอง
เลขานุการไป๋ลังเลเล็กน้อย ก่อนพูด “พ่อของคุณเหมือนจะเจอปัญหานิดหน่อย มีคนกำลังต่อสู้กับเขาในอินเทอร์เน็ตมาสองวันแล้วค่ะ”
อู๋เจ๋อชิงฟังดังนั้นก็ถามเพิ่มอีกสองสามประโยค จากนั้นจึงเปิดคอมพิวเตอร์ เข้าไปดูแพลตฟอร์มหมากล้อมออนไลน์แล้วก็หัวเราะออกมา “โอเค ฉันรู้แล้ว”
เลขานุการไป๋กะพริบตา “ถ้ายังไงให้ฉันหาคนมาจัดการเย่นั่น…”
อู๋เจ๋อชิงโบกมือยิ้มๆ “ไม่ต้องสนใจพวกเขา”
“เอ่อ โอเคค่ะ” เลขานุการไป๋รับคำ
……
 
ที่สมาคมหมากฯ
หลายคนหัวเราะอย่างอดไม่ไหว
ส่วนลูกศิษย์ของอู๋ฉางเหอกัดฟันกรอดด้วยความแค้นเคือง
หูเลี่ยงตะโกน “อาจารย์ลุยเลย! สู้กับหมอนั่น!”
พวกเฉินอิงกับสวีหานมองเขาแวบหนึ่งแต่ไม่มีใครพูดอะไร
สู้กับหมอนั่น? แม้แต่เซี่ยงหรงเก้าดั้งยังเอาชนะมันไม่ได้ จะให้สู้อะไรกันล่ะ! ความสามารถทางหมากของ เย่ มันเพี้ยนเกินไปแล้ว ในประเทศนี้นอกจากเซี่ยงหรงเก้าดั้งแล้วยังจะมีใครเป็นคู่ต่อสู้มันได้อีก?
พอประธานสมาคมซ่านตงเหอมาถึงก็ได้แต่มองอย่างหมดคำพูด “ทำไมถึงตีกันอีกแล้วล่ะ? เมื่อวานก็เล่นกันมาทั้งวันแล้วไม่ใช่เหรอ พี่อู๋ไปขัดใจเทพแห่งหายนะองค์ไหนเข้ากันแน่!”
ทันใดนั้นเองก็มีมือหมากแปดดั้งมืออาชีพคนหนึ่งชี้ไปที่คอมพิวเตอร์ “อาจารย์ฉางเหอออฟไลน์แล้ว!”
อีกด้านหนึ่งมือหมากหญิงห้าดั้งคลิกเมาส์พลางว่า “ไม่นะ ไม่ได้ออฟไลน์ อาจารย์ฉางเหอไปเดินหมากโซนหมากรุกจีนแล้ว!”
“หมากรุกจีน?”
“พรืด อาจารย์ฉางเหอถูกบีบให้ไปแพลตฟอร์มหมากรุกจีนเหรอ?”
ซ่านตงเหอส่ายหัวยิ้มๆ
แพลตฟอร์มหมากล้อมกับแพลตฟอร์มหมากรุกจีน จริงๆ แล้วคือบริษัทเดียวกัน ไอดีใช้ร่วมกันได้ทั้งหมด แค่หน้าต่างสำหรับเข้าเกมไม่เหมือนกันเท่านั้น ในแพลตฟอร์มหมากรุกจีนก็สามารถดูความเคลื่อนไหวของเพื่อนได้ เช่นสถานะตอนนี้อยู่โซนไหนหรือห้องไหนและกำลังเล่นอยู่หรือไม่
ต่อมาไม่นาน ทุกคนก็พบว่า เย่ ตามเข้ามาอีกครั้ง!
หลังจากนั้นผู้คนจากสมาคมหมากฯ และชาวเน็ตนับไม่ถ้วนก็เคลื่อนไหวเช่นกัน ต่างกรูเข้าไปในห้องนั้นเพื่อตามดูเรื่องสนุก!
คราวนี้บรรดาผู้เล่นหมากรุกของแพลตฟอร์มหมากรุกจีนก็ถูกทำให้ตื่นตกใจไปด้วย เพราะอู๋ฉางเหอในวงการหมากรุกจีนก็ถือเป็นมือดีคนหนึ่ง แม้ความสำเร็จจะไม่เทียบเท่าวงการหมากล้อม แต่เขาก็เป็นหนึ่งในผู้เล่นไม่กี่คนในประวัติศาสตร์ที่สามารถเล่นทั้งหมากล้อมและหมากรุกจีนได้ระดับเยี่ยมยอด ซึ่งหาได้ยากยิ่ง ตอนนี้ระดับหมากรุกจีนของอู๋ฉางเหอก็สูงมาก แม้ยังไม่ถึงขั้นปรมาจารย์แต่ก็อยู่ในระดับยอดฝีมือ ทั้งยังเคยเข้าร่วมการแข่งขันระดับโลกมาไม่น้อย ดังนั้นในโลกหมากรุกจีนอู๋ฉางเหอก็มีชื่อเสียงมากเช่นกัน ผู้เล่นมืออาชีพหน้าใหม่บางคนยังเอาชนะเขาไม่ได้เลย!
……
 
ในห้องหมากรุกจีนห้องหนึ่ง
อู๋ฉางเหอกับเย่ไม่รู้ว่าเผชิญหน้ากันมากี่ครั้งแล้ว!
อู๋ฉางเหอใกล้เป็นบ้าแล้ว “แก ไอ้เด็กบ้าตามฉันมาทำซากอะไรวะ หา?”
จางเย่พิมพ์ตอบ “ตามมาเดินหมากสิครับ”
อู๋ฉางเหอส่งเสียงฮึ “ฉันขี้เกียจเล่นกับแก!”
จางเย่ “งั้นคุณก็ถอนคำพูดในวันนั้นกลับไป”
อู๋ฉางเหอ “เรื่องอะไรฉันต้องถอน? ฉันไม่ถอน!”
จางเย่ “งั้นเราสองคนก็เล่นหมากล้อมอย่างจริงจังหนึ่งกระดาน”
“ฉันไม่เล่นกับแก!”
“งั้นคุณก็ถอนคำพูดประโยคนั้น!
“ฉันไม่ถอน! ฉันบอกแกให้นะ นิสัยของแกมันมีปัญหา!”
“งั้นคุณก็บอกมาสิว่ามันมีปัญหายังไง”
ฝั่งนั้นเงียบไปครู่หนึ่ง
แล้วอู๋ฉางเหอก็พลันหัวเราะฮาๆ “อยากให้ฉันถอนคำพูดก็ได้ งั้นเราสองคนมาแข่งหมากรุกจีนกัน กล้าไม่กล้าหา”
หมากรุกจีน?
จางเย่ชะงักแวบหนึ่งก่อนหัวเราะออกมา “ได้!”
……
 
หลี่ฉินฉินทนดูไม่ได้แล้ว “พอเล่นหมากล้อมสู้เขาไม่ได้ ก็เปลี่ยนมาเป็นหมากรุกจีน? คุณเอาจริงเหรอ?”
“จริง!” อู๋ฉางเหอหัวเราะเสียงดังลั่น “ฉันจริงจังอย่างมากด้วย! ไอ้ลูกหมานี่ ถ้าฉันไม่ดัดนิสัยเขา เขาก็ยังคงไม่รู้ว่าตัวเองแซ่อะไรแล้ว!”
หลี่ฉินฉินกลอกตา “หมากรุกจีนคุณอยู่ระดับมืออาชีพ คนเขาจะเล่นกับคุณได้ยังไง?”
“นั่นไม่ใช่ธุระของฉัน!” อู๋ฉางเหอพูด “อยากจีบลูกสาวฉันเรอะ? ผ่านฉันไปให้ได้ก่อนเถอะ!”
หลี่ฉินฉินส่ายหัว “คุณนี่มันตั้งใจแกล้งคนอื่นชัดๆ ”
อู๋ฉางเหอคำราม “เธอจะเข้าใจอะไร นี่ฉันทดสอบมันอยู่หรอก!”
หลี่ฉินฉินเบ้ปากพลางกล่าว “ทดสอบอะไร คุณแพ้หมากล้อมจนร้อนรน รักษาหน้าไว้ไม่ได้แล้วน่ะสิ”
อู๋ฉางเหอแสร้งทำเป็นไม่ได้ยิน รีบใช้วิชาฌานสองนิ้วจิ้มลงบนคีย์บอร์ดพิมพ์ข้อความส่งให้จางเย่ “รีบๆ หน่อยสิ เริ่มแล้ว เร็วเข้า เร็วๆ หน่อย!” เขาอยากเริ่มจนตัวสั่นไปหมดแล้ว!
ถึงจะเอาชนะแกด้วยหมากล้อมไม่ได้!
แต่แกได้ตายด้วยหมากรุกจีนของฉันแน่!
ฮ่าๆๆ!
ทางฝั่ง เย่ กดเตรียมพร้อมเรียบร้อย!
การต่อสู้เริ่มขึ้นแล้ว!
……
 
ชาวเน็ตต่างอุทาน
“ว้าว!”
“เมื่อวานหมากล้อม วันนี้หมากรุกจีน?”
“พรืด ครึกครื้นดีจริงๆ!”
“ในที่สุดวันนี้อาจารย์ฉางเหอก็สามารถพลิกเกมได้แล้ว!”
“ใช่แล้ว ระดับหมากรุกของอาจารย์ฉางเหอก็สูงมากนะ!”
“เย่ หลงกลแล้ว เขาน่าจะยังไม่รู้ว่าฝีมือหมากรุกจีนของอาจารย์ฉางเหอก็เป็นระดับมืออาชีพเหมือนกัน!”
“เหอะๆ อู๋ฉางเหอได้เดินก่อนอีกแล้ว”
……
 
ในความเป็นจริงแล้วจางเย่ไม่รู้จริงๆ ว่าหมากรุกจีนของอู๋ฉางเหออยู่ในระดับมืออาชีพ ตอนเริ่มเล่นช่วงแรกๆ เขาเลยเดินหมากอย่างสบายๆ
เคลื่อนม้า
ย้ายปืน
หนุนเบี้ย
แต่หลังจากเดินไปสักพักเขาก็ร้องออกมา
เฮ้! ฝีมือใช้ได้เลยนี่! จางเย่เพิ่งรู้ว่าอู๋ฉางเหอก็เล่นหมากรุกจีนได้อย่างเชี่ยวชาญ และเพิ่งเข้าใจว่าอีกฝ่ายอยากจะหลอกล่อเขา เขารีบกระตุ้นสติตัวเองอย่างรวดเร็ว ต้องตั้งใจเล่นแล้ว!
คิดจะหลอกผมเรอะ?
ประเมินตัวเองสูงเกินไปแล้ว!
ถ้าเมื่อวานคุณเล่นกับผม ผมคงเอาชนะคุณไม่ได้จริงๆ!
แต่วันนี้? เหอะ เหอะ! คุณชนกับปากกระบอกปืนเข้าแล้วล่ะ!
จางเย่คิดไม่ถึงว่าหนังสือทักษะหมากรุกระดับสูงห้าเล่มนั้นจะนำมาใช้ประโยชน์ได้ตอนนี้!
“มาเลย!”
“โอ้ รถศึกออกมาแล้ว? งั้นเจอหมากนี้หน่อย!”
“ฮ่าๆ โดนขัดขาม้าแล้วไหมล่ะ คุณเดินต่อสิ ทำไมไม่เดินแล้วล่ะ!”
……
 
สมาคมหมากฯ
แรกเริ่มทุกคนยังไม่ใส่ใจนัก ใครๆ ก็รู้ว่าอู๋ฉางเหอคือมือหมากรุกจีนระดับยอดฝีมือ แต่หลังจากเห็นพวกเขาสองคนต่อสู้กันหลายก้าว ทุกคนก็ต้องตกตะลึง!
เฉินอิงตกใจ “นี่มัน…”
สวีหานปานเหงื่อ “เชี่ย!”
หูเลี่ยงก็มองออกแล้ว “อาจารย์พลาดเหรอ? เป็นไปได้ยังไง!”
ตรงด้านข้าง ผู้เล่นหมากรุกจีนมืออาชีพมากมายต่างมาที่นี่เพื่อชมดูความสนุกสนาน ก่อนหน้านี้พวกเขายังอยากดูความครึกครื้นของหมากล้อม ใครจะคิดว่าสุดท้ายกลับต้องมาดูการประลองหมากรุกจีน ทั้งยังเป็นเกมดวลหมากระดับสูงอีกด้วย!
คราวนี้คนในโลกหมากรุกจีนถึงกับอึ้งไป!
“ฉิบ!”
“นี่ใครน่ะ?”
“ทำไมถึงได้ร้ายกาจขนาดนี้?”
“เขาก็เล่นหมากรุกจีนได้เหรอ?”
“ซวยละ หมากนี้ของอาจารย์ฉางเหอไม่เหมาะ!”
“ไอ้หยา ม้าตัวนี้จบสิ้นแล้ว!”
ครู่ต่อมา ม้าของอู๋ฉางเหอก็ถูกพิฆาต โดนเย่เก็บกินไปเรียบร้อย!
“มือหมากคนนี้เล่นดีเกินไปแล้ว!”
“อืม อาจารย์ฉางเหอโดนเย่หลอกซะแล้ว!”
“หมากก่อนหน้านี้ของเย่ที่แท้คือระเบิดอำพราง!”
……
 
ที่เรือนสี่ประสาน
อู๋ฉางเหอจากที่หัวเราะเสียงดังในตอนแรก เปลี่ยนเป็นยิ้ม จากนั้นก็เปลี่ยนเป็นหน้านิ่งตึง จนสุดท้ายจึงเปลี่ยนเป็นสีหน้าคล้ายกำลังกระอักเลือด!
การแข่งเพิ่งเริ่มได้แค่ครึ่งชั่วโมง!
รุกแม่ทัพ!
พอ เย่ ย้ายปืนก็รุกฆาตอู๋ฉางเหอแล้ว!
หลี่ฉินฉินดูจนตกตะลึง “จางน้อยคนนี้ เขา…”
อู๋ฉางเหอโกรธจนตัวสั่น พิมพ์ข้อความ : เอาอีก! เก่งนักก็เอาอีกรอบ!
เย่ : เอาอีกเหรอ?
อู๋ฉางเหอ : ชนะสองในสามกระดาน!
เย่ ตอบกลับ : ได้!
กระดานที่สอง เย่ชนะ ใช้เวลาหนึ่งชั่วโมง
“เอาอีก!”
“ไม่ใช่ว่าชนะสองในสามเหรอ?”
“นายไม่รู้เรื่องหมากรุกล่ะสิ การแข่งขันอย่างเป็นทางการต้องชนะสามในห้ากระดาน!”
“อ้อ โอเค”
กระดานที่สาม เย่ชนะ ใช้เวลาไปสี่สิบห้านาที
“เอาอีก!”
“แต่ผมชนะไปสามรอบแล้วนา”
“การแข่งขันระดับมืออาชีพต่างก็ชนะสี่ในเจ็ดกระดานทั้งนั้น!”
“อ้อ แบบนี้นี่เอง”
“มาเร็วๆ!”
“โอเค”
กระดานที่สี่ เย่ชนะ ใช้เวลาห้าสิบนาที
วันนี้ทั้งวันอู๋ฉางเหอไม่อยากเชื่อว่าเขาเล่นกับจางเย่ไปสิบกระดานแล้ว เล่นหมากรุกสิบกระดาน พ่ายแพ้ทั้งสิบกระดาน ทั้งแต่ละกระดานยังแพ้อย่างรวดเร็ว แพ้อย่างอเนจอนาถ!
อู๋ฉางเหอถึงกับทึ่มทื่อไป!
คนในสมาคมกระดานหมากฯ ก็สติหลุด!
ผู้เล่นหมากรุกที่ชมอยู่ก็เอ๋อไปแล้ว!
เมื่อวานในสนามหมากล้อม อู๋ฉางเหอพ่ายแพ้เย่อย่างราบคาบ!
ใครก็ไม่คาดคิดว่า วันนี้ในสนามหมากรุกจีน เย่ก็ยังจัดการอู๋ฉางเหอจนสะบักสะบอมอีกครั้ง!
นี่มันคนอะไร?
ที่แท้หมอนี่คือเทพเจ้ามาจากไหน?
พวกเขาขวัญหายจนไม่รู้จะพูดอะไรแล้ว!
……
 
เรือนสี่ประสาน
อู๋เจ๋อชิงเลิกงานกลับมาบ้านพ่อแม่
แต่พอเข้าประตูบ้านมาเธอก็มองเห็นอู๋ฉางเหอหน้าทะมึนไม่พูดจา แล้วจู่ๆ ก็ตบโต๊ะปังอย่างกราดเกรี้ยว
อู๋เจ๋อชิงหัวเราะ “พ่อคะ เป็นอะไรไปเหรอ?”
“หนูยังจะถาม? หนูยังมีหน้ามาถามอีกเหรอ?” อู๋ฉางเหอฟังแล้วก็โมโหกว่าเดิม!
หลี่ฉินฉินหัวเราะ “พ่อหนูแพ้อีกแล้วน่ะสิ”
อู๋เจ๋อชิง “ไม่ใช่เรื่องปกติเหรอคะ?”
หลี่ฉินฉินส่ายหัวพูด “ครั้งนี้ที่แพ้จางน้อยคือหมากรุกจีน สิบกระดาน ไม่ชนะเลยสักกระดาน ไม่งั้นจะโมโหหนักขนาดนี้เหรอ”
อู๋เจ๋อชิงชะงัก “เย่น้อยเล่นหมากรุกจีนเป็นด้วยเหรอคะ?”
“ยิ่งกว่าเล่นเป็นอีก” หลี่ฉินฉินหัวเราะ “แฟนหนูคนนี้ไม่ใช่คนธรรมดาเลยจริงๆ ”
 
------------
[1] ม้าเทพมีกี่ตา (马王爷有几只眼) ความหมายคือ อย่ามีเรื่องกับผู้อื่นที่ไม่รู้ตื้นลึกหนาบาง มีที่มาจากตำราพื้นบ้านจีน เล่ากันว่า เง็กเซียนฮ่องเต้ได้ส่ง ม้า(เทพม้า) หมาป่า สุนัข และหนู ออกไปสำรวจทั้งสี่ทิศ หลายวันให้หลังทั้งสี่กลับมารายงาน เทพทั้งสาม(หมาป่า สุนัข หนู)ต่างรายงานแต่เรื่องดีๆ มีเพียงม้าเท่านั้นที่รายงานตามความเป็นจริง ทั้งดีและร้าย รวมถึงเรื่องคนรวยใช้อำนาจกดขี่คนจน เง็กเซียนฮ่องเต้ส่งคนลงไปตรวจสอบพบว่าเทพทั้งสามรับสินบนจากโลกมนุษย์ มีแต่ม้าที่พูดความจริง เง็กเซียนฮ่องเต้พอใจอย่างมากจึงมอบตาที่สามให้แก่เขา เพื่อให้เขาสามารถมองทะลุเข้าไปถึงจิตใจผู้คนได้ นับจากนั้นผู้คนหวาดกลัว จึงไม่กล้ามีเรื่องกับเทพม้าสามตา
 


[Go To Next Chapter]( ./211.md)