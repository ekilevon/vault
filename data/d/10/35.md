##บทที่ 935: ไม้กวนอึคู่หนึ่ง
หลังได้เห็นตัวคน
หลังได้เห็นหน้าตา
หลังได้ยินคำพูดประโยคนี้
สีหน้าของคนทั้งหมดในที่นั้นยิ่งดูอัศจรรย์จนยากจะบรรยาย!
"มัน มันบอกว่าอะไรนะ?"
"เขาว่า จางเย่ สำนักมวยไทเก๊ก!"
"จางไหน?"
"จางเย่"
"เย่ไหน?"
"จางเย่"
"จางไหน?"
"...ไปให้พ้นเลยนะ!"
หลายคนสมองบวมไปแล้ว!
ใบหน้าของ ‘คนจรเฉินเจิน’ หลังถอดแว่นกันแดดออก คนเห็นแวบเดียวก็จำได้ทันที แม้ว่าผู้ฝึกยุทธ์จะไม่ได้สนใจเรื่องดาราและวงการบันเทิงนัก ไม่มีใครนั่งหน้าจอทีวีทุกวันรอดูเดอะวอยซ์ออฟไชน่า แต่ทว่าให้พวกเขาไม่รู้จักคนตรงหน้านี้นั้นเป็นไปไม่ได้! เนื่องเพราะคนผู้นี้มีชื่อเสียงโด่งดังอย่างยิ่ง ไม่ดูเดอะวอยซ์ อย่างน้อยก็ต้องเคยดูทีวีใช่ไหม? ต้องเคยดูเบรนโกลด์ใช่ไหม? ต้องเคยอ่านข่าว? เคยดูข่าวทีวี? เคยดูรายการคืนส่งปีของ BTV? เคยเล่น Plant vs. Zombie? เคยได้ยินเรื่องที่ดาราเกาหลีถูกทำร้าย? หรือได้ยินเพื่อนใช้มุกด่าคนสุดคลาสสิก? หรือที่แย่ที่สุด พวกเขาก็ต้องเคยได้ยินเรื่องการจี้เครื่องบินอันโด่งดังไปทั้งประเทศ? ขอแค่เคยได้ยินสักเรื่องเหล่านั้น ไม่ว่าใครก็ต้องรู้จักชายหนุ่มแน่นอน ชื่อฉาวโฉ่ของเขาโด่งดังไปทั่วประเทศ! อย่างน้อยๆ ที่สุดก็อาจแค่ไม่คุ้นเคย แต่ต้องเคยได้ยินชื่อเขาแน่นอน!
หลิวอี้เฉวียนตะโกนลั่น "เป็นจางเย่!"
เหอป้าเต้าขนลุก "เชี่ย!"
ผู้ฝึกยุทธ์อิสระหญิงคนหนึ่ง "อา...อาจารย์จาง?"
"อะไรวะน่ะ?" ซ่งเจียวแห่งฝ่ามือแปดทิศตกใจ
สวีฝานเองก็สบถ "ศิษย์น้องเล็ก นี่มันเรื่องอะไรกัน?"
หลวี่อวี้หู่ขมขื่นนัก "ผมก็ไม่รู้ว่าอาจารย์จางมาได้ยังไง! ตอนที่ศิษย์พี่ใหญ่ออกจากเมืองหลวง ก็ฝากเฉินเฉินไว้ให้อาจารย์จางดูแลนี่แหละ"
มีเพียงเหยียนฮุยซึ่งยืนอยู่กับคนในสำนักฝ่ามือแปดทิศที่มีสีหน้าเป็นปกติ
จ้าวอวิ๋นหลงสังเกตเห็นจึงเอ่ย "พี่น้องแซ่เหยียน รู้แต่แรกแล้วหรือ?"
“ใช่” เหยียนฮุยยิ้มเจื่อน “ตอนเกิดเหตุจี้เครื่องบิน ผมร่วมมือกับอาจารย์จางเย่สู้กับพวกผู้ก่อการร้าย เลยคุ้นเคยกับเขาอยู่บ้าง” แม้จะว่าอย่างนั้น เหยียนฮุยก็จำเขาได้สายเกินไปเหมือนกัน กว่าจะนึกออกก็เป็นตอนที่จางเย่ขึ้นเวทีลุยไถแล้ว ไม่ใช่เพราะเหยียนฮุยไม่รอบคอบ แต่ว่าเป็นเพราะเขาไม่ได้สนใจข่าวสารมากนัก จึงไม่ได้คิดถึงความเป็นไปได้ตรงนี้เลยแม้แต่น้อย!
จางเย่?
ดาราคนนั้น?
ดาราระดับ A ในทำเนียบคนดังระดับประเทศคนนั้น?
ทำไมไอ้หมอนี่ถึงได้กลายเป็นทายาทของสำนักมวยไทเก๊กที่สาบสูญไปร้อยกว่าปีได้?
เฉินสี่บนเวทีลุยไถรู้จักเขาแน่นอน "ทำไมถึงเป็นคุณ?"
จางเย่หัวเราะ "ทำไมจะไม่ใช่ผมล่ะ?"
คนของสำนักบู๊ตึ๊งฝ่ายใต้ตะโกน "ยังไงก็ไม่ควรจะเป็นนาย!"
ในงาน มีคนไม่น้อยที่ชมภาพยนตร์เรื่องล่าสุดของจางเย่ ทุกคนล้วนแต่มีความสนใจต่อภาพยนตร์เกี่ยวกับศิลปะการต่อสู้ ในภาพยนตร์เรื่องนี้ ทุกคนยังจำบทที่จางเย่แสดงเป็นปรมาจารย์มวยไทเก๊กผู้โฉดชั่วได้ เหล่าผู้ฝึกยุทธ์ยังยกเรื่องนี้เป็นหัวข้อสนทนาหลังอาหาร เหยียดหยามภาพยนตร์หลายล้านเรื่องนี้ว่าไร้ความเป็นมืออาชีพ ล้วนเป็นศิลปะเพื่อการแสดง ผู้ฝึกมวยไทเก๊กเช่นนี้ แม้แต่พวกเขายังรับมือพร้อมกันห้าคนได้ไม่เป็นปัญหา! แต่เมื่อวันนี้พวกเขาพบตัวจริงของจางเย่ หมอนี่กลับเป็นทายาทมวยไทเก๊กในตำนาน ทุกคนรู้สึกเหมือนมองเห็นคำว่า ‘มารดามัน’ ลอยอยู่ในสายตา แถมข้างหลังยังมีคำว่า ‘มารดามัน’ อีกนับหมื่นคำทะยานตามหลังมา!
หลอกลวง!
เอ็งแม่งโคตรหลอกลวง!
เป็นทายาทสำนักมวยไทเก๊กชัดๆ ฝึกมวยจนสร้างพลังปราณขึ้นมาได้ชัดๆ! เป็นถึงทายาทเพียงคนเดียวของมวยไทเก๊กในยุทธภพ เป็นถึงบุคคลชั้นครู ทำไมถึงได้ใช้กระบวนท่าผายลมสุนัขว่าเป็นไทเก๊กมาหลอกคนดูหนังล่ะว้อย? นี่มันหลอกลวงผู้ชมชัดๆ?
เชี่ยนายแม่งยังเป็นคนอยู่รึเปล่า!
เชี่ยนายแม่งยังมีศักดิ์ศรีอยู่รึเปล่า!
ถ้าปรมาจารย์แห่งไทเก๊กเมื่อร้อยปีก่อนยังมีชีวิตอยู่ ต้องโดนนายทำจนโมโหตายไปแน่ๆ!
มวยเก๊ต้มคนดูนี่หว่า!!
โจวเหล่าซื่อแห่งสำนักมวยสกุลโจวคำรามด้วยความเดือดดาล "นายแม่งไม่ได้ชื่อเฉินเจินนี่!"
"ออกนอกบ้าน ใครบ้างไม่มีชื่อในวงการ" จางเย่หน้าไม่แดงเลยแม้แต่น้อย ไม่รู้สึกอับอายเลยสักนิด
คนของสำนักหัวซานโกรธเกรี้ยว "แต่ในสัญญาประลองแลกชีวิต นายเซ็นชื่อเฉินเจินนะว้อย! แม่งหลอกลวง! นี่มันยอดฝีมือในยุทธภพแบบไหนกันวะ? ยังจะเป็นคนในยุทธภพอีกรึเปล่า?"
จางเย่มองผู้คนรอบเวทีแล้วประกาศกร้าว “พี่น้องทั้งหลาย ผมขอให้ทุกท่านฟังให้ดี! ผมเรียนมหาวิทยาลัย จบสาขาการกระจายเสียง อาชีพของผม คือพิธีกร งานเสริมของผม มีทั้งเป็นผู้กำกับ เล่นเซี่ยงเซิง เขียนภาพลายมือ แต่งกลอน นอกจากนี้ ก็ทำงานวิจัยคณิตศาสตร์ แล้วก็ยังเป็นดารารับเชิญในภาพยนตร์!” เว้นช่วงเล็กน้อย แล้วจางเย่ก็ยิ้มเย็นก่อนกล่าว “ใครแม่งเป็นคนในยุทธภพของพวกคุณ?”
ศิษย์สำนักหัวซานนั้นถึงกับพูดไม่ออก!
ทุกคนที่ได้ยินประโยคนี้ ไม่ว่าใครก็ล้วนพูดไม่ออก!
“เมื่อครู่ไม่มีเวลาถกเถียงกับพวกคุณ แต่พวกคุณกลับยังจะหาข้อตำหนิผม? อ้างกฎยุทธภพ? อ้างความเป็นยอดฝีมือ?” จางเย่มองเหล่าค่ายพรรคสำนักมีชื่อแล้วเอ่ย “ปรมาจารย์สองท่านวางกับดักไว้ในงานชุมนุมยุทธภพ ค่ายพรรคใหญ่ร่วมมือกันเข้าสู่สมรภูมิ ทั้งหมดนี้เพียงเพื่อรับมือกับผู้หญิงคนเดียว? พวกคุณยังรักหน้าตากันอยู่ด้วยหรือ! อย่ามาพูดเรื่องกฎเกณฑ์ยุทธภพอะไรกับผม โจวเทียนเผิงเป็นคนลงมือตั้งแต่เมื่อหลายปีก่อน แทรกแซงการประลอง ทำให้มีคนต้องตายไปสองคน ยังจะมีความยุติธรรมอะไรอีก? บอกว่าจะไม่ให้เหล่าเหรามีชีวิตกลับไปงั้นหรือ? สมาพันธ์ศิลปะการต่อสู้แห่งชาติที่ควรจะควบคุมเหตุการณ์นี้ แต่กลับเข้าร่วมบิดเบือนความจริงและช่วยเหลือผู้กระทำผิด? บอกผมสิว่านี่มันยุทธภพประสาอะไร? นี่หรือคือยอดฝีมือ? นี่หรือคือปรมาจารย์? มารดามันเถอะ! วงการบันเทิงยังจะใสสะอาดกว่าที่นี่เลย!”
ซ่งเจียวแห่งสำนักฝ่ามือแปดทิศ "พูดได้ดี!"
สวีฝานพูดอย่างตื่นเต้น "อาจารย์จาง! พูดได้งดงามมาก!"
จ้าวอวิ๋นหลงสบถ "คนพวกนี้มันสวะ! ไม่มีส่วนดีเลยแม้แต่น้อย! รังแกศิษย์พี่ใหญ่ของพวกเรา? แล้วยังจะประลองเป็นตาย? เหอะ! พวกเอ็งแม่งคิดไม่ถึงสินะว่าศิษย์พี่ใหญ่ฉันจะมีผู้ช่วย!"
หลวี่อวี้หู่ประสานหมัด ตะโกนเสียงดัง "ขอบพระคุณอาจารย์จาง!"
"ใช่แล้ว อาจารย์จาง ศิษย์พี่น้องทั้งหมดแห่งสำนักฝ่ามือแปดทิศขอจดจำพระคุณท่าน!"
"วันนี้ขอขอบพระคุณยิ่งแล้ว!"
"ขอบพระคุณที่ปรากฏตัว!"
"ซาบซึ้งในบุญคุณของอาจารย์จาง!"
"พระคุณยิ่งใหญ่เปี่ยมเมตตา วันหน้าขอทดแทนบุญคุณ!"
คนของสำนักฝ่ามือแปดทิศล้วนทราบว่าหากวันนี้จางเย่ไม่ปรากฏตัว ศิษย์พี่ใหญ่ของพวกเขาย่อมไร้โอกาสเอาชัย! ขณะนี้ถือว่าสถานการณ์พลิกผันแล้ว! ศิษย์พี่ใหญ่ของพวกเขา เมื่อมีอาจารย์มวยสำนักไทเก๊กเพิ่มเข้าไปอีกหนึ่ง การประลองเป็นตายครั้งนี้ โอกาสได้ชัยยิ่งเพิ่มขึ้นแล้ว!
เหราอ้ายหมิ่นสู้พลางพูดพลาง "ขอบคุณหมอนี่ทำอะไร ไอ้หนูนี่ยังติดค่าเช่าบ้านฉันอยู่เลย!"
จางเย่จนคำพูด "ไหนบอกว่ายกให้ผมไปแล้วไง?"
"ฉันพูดเรอะ?"
"ใช่ คุณบอกว่าห้องนั่นก็จะยกให้ผมด้วย"
"เหอๆ"
ขณะนั้นเอง โจวเทียนเผิงก็หลบฝ่ามือที่ฟาดเข้ามาของเหราอ้ายหมิ่นไม่พ้น เหงื่อผุดพรายกลางหน้าผาก!
คนของสำนักมวยสกุลโจวกับเหล่าคนของสำนักใหญ่ล้วนมีสีหน้าไม่น่าดู!
แย่แล้ว!
แย่จริงๆ แล้ว!
ฟังจากคำพูดของคนแซ่จางกับคนแซ่เหรา ทั้งสองไม่ได้แค่รู้จักกันธรรมดา เห็นได้ชัดว่าทั้งสองคุ้นเคยกันจนไม่ทราบจะคุ้นเคยได้กว่านี้อีกหรือไม่!
หลังการถกเถียง จางเย่ก็กล่าวกับเหล่าผู้ชม “เหล่าพี่น้องในยุทธภพที่มาในวันนี้ มีทั้งคนของสำนักใหญ่ มีทั้งคนในสำนักเล็ก ทั้งยังมีคนไร้พรรคไร้สำนักอีกไม่น้อย ทุกท่านล้วนแต่เป็นผู้ใหญ่ สามารถจำแนกถูกผิด รับรู้ดีชั่ว ถ้าพวกคุณมีใครยังเหลือความสำนึกผิดชอบชั่วดีหรือศักดิ์ศรีเหลืออยู่บ้าง ถามใจคุณดูสิว่า พวกคุณจำเป็นต้องเกลือกกลั้วไปกับสมาพันธ์ศิลปะการต่อสู้แห่งชาติเช่นนี้หรือไม่? ถ้าโจวเทียนเผิงกับเฉินสี่ปกปิดความจริงเพื่อจัดการกับเหราอ้ายหมิ่นได้วันนี้ วันหน้าพวกคุณก็คงเจอเหตุการณ์เช่นเดียวกัน! ยังจะมีความหมายอะไรที่สมาพันธ์บัดซบเช่นนี้จะดำรงอยู่? ควรค่าหรือที่จะร่วมเป็นร่วมตายไปกับคนในสมาพันธ์นี้?”
ผู้ฝึกยุทธ์อิสระและคนของสำนักเล็กทั้งหลายล้วนเงียบเสียงลง คำพูดของจางเย่ทำให้พวกเขาต้องใคร่ครวญ
ฟ่านเหวินแห่งหัวซานร้อง "ปากพูดจาให้มันดีหน่อย! หมิ่นประมาทสมาพันธ์ศิลปะการต่อสู้? เรื่องนี้ฟ้องร้องกันได้นะ!" คำพูดนี้หลุดออกจากปากแล้ว!
แต่จางเย่สวนกลับ “ตอนนี้ถึงจะมาพูดเรื่องกฎหมายกับผม? โจวเทียนเผิงฆ่าคนไปตอนนั้นดันไม่พูดเรื่องกฎหมาย? โจวเทียนเผิงฆ่าคน พวกคุณยังจะมาดันจะมาถกเรื่องธรรมเนียมยุทธภพกับผม? มารดามันรู้กฎหมายกันจริงเหรอ! หมิ่นประมาท? ไปฟ้องผมเลย! หึ แต่พวกคุณคงยังไม่รู้สินะว่าผมได้ใบประกอบวิชาชีพแล้วน่ะ!”
ฟ่านเหวินได้แต่กลืนคำพูดกลับไป
อาจารย์ซุนแห่งสำนักฝ่ามือทรายเหล็กกล่าว "เป็นเหราอ้ายหมิ่นทำลายขนบลงก่อน!"
หลวงจีนวัดเส้าหลินรูปหนึ่งก็ว่า "เรื่องในวันนี้ไม่เกี่ยวข้องกับมวยไทเก๊กของประสกแม้แต่น้อย โปรดถอยไปอย่าได้เกลือกกลั้วแล้ว!"
จางเย่หัวเราะลั่น “ไม่เกี่ยวกับผม? งั้นเกี่ยวอะไรกับหัวซาน กับฝ่ามือทรายเหล็ก กับวัดเส้าหลินของมารดาพวกคุณ? เหล่าเหราไปต่อยตีพ่อแม่พวกคุณหรือยังไง? ทำไมถึงมากระโดดโลดเต้นอยู่ที่นี่? เลิกมาโม้เหม็นกับผมเถอะ! วิทยายุทธ์ใช้การไม่ได้ เลยมายืนสุมฟืนเป็นหน่วยสนับสนุนอยู่แถวนี้! สุมฟืนต่อหน้าผม? พวกคุณไม่รู้สินะว่าผมหากินยังไง? อยากเถียงกับผม? ได้ กำหนดหัวข้อมา! จะเถียงกันใช่ไหม? ให้ผมคนเดียว กับพวกคุณหลายร้อยรุมเข้ามา! ถ้าด่าไม่ชนะพวกคุณจะยอมใช้แซ่พวกคุณเลย! อยากลองไหม?”
เหล่าคนของสำนักใหญ่ บัดนี้ล้วนได้แต่ตกตะลึงไปกับความไร้ยางอายของจางเย่!
แต่ไม่มีใครตีฝีปากกับเขา! งานชุมนุมยุทธภพถูกต้องตามครรลอง ใครแม่งจะไปเถียงกับนายเรื่องนี้วะ! แน่นอนว่าปัจจัยสำคัญคือในส่วนลึกทุกคนล้วนทราบว่าให้ประชันฝีปาก พวกเขาไม่มีทางต่อกรได้ ที่อีกฝ่ายชำนาญที่สุดคือเรื่องนี้เอง! ฝีปากของจางเย่ พวกเขาล้วนเคยได้ประจักษ์แก่สายตาในการปลุกระดมที่โรงแรมเมื่อคืนนี้เอง! สมฉายา ‘พูดจนคนตายคืนชีพ’! ยิ่งเห็นกลุ่มคนที่ได้รับบาดเจ็บกะโผลกกะเผลกเข้ามาในวันนี้ พานย้อนคิดไปถึงเรื่องเมื่อวาน พวกเขาจึงตระหนักว่านี่คือผลงานของฝีปากบัดซบของจางเย่ซึ่งเป็นตัวจุดประเด็นนั่นเอง ที่แท้ก่อนงานชุมนุมยุทธภพ ก็แทบโดนล้างทัพเสียแล้ว!
นอกจากเขา ใต้หล้านี้ยังมีใครต้านทานได้?
นี่มันเรื่องอะไรกัน?
นี่มันฝีปากแบบไหนกัน?
พวกเขานับว่าได้เห็นแล้ว จางเย่แม่งเป็นโจรชื่อฉาวโฉ่จริงอย่างที่ร่ำลือกันในข่าว ไม่น่าแปลกใจที่เขารู้จักกับเหราอ้ายหมิ่น ไม่น่าแปลกใจที่พวกเขาสวมกางเกงตัวเดียวกัน ว่ากันตามตรงแล้ว คนทั้งสองถือเป็นคนจำพวกเดียวกันนั่นเอง เหราอ้ายหมิ่นคือไม้กวนอึแห่งยุทธภพ จางเย่เป็นไม้กวนอึแห่งวงการบันเทิง สองคนนี้หากมิใช่สหาย ใครกันจะเป็นสหายได้อีกเล่า?
วันนี้ ไม้กวนอึแห่งยุทธภพชื่อฉาวโฉ่สองคน ยืนหยัดสู้ศัตรูร่วมกัน!
ขอถาม ใต้หล้านี้ยังมีใครเป็นคู่มือโจรทั้งสองคนนี้ได้อีก?


[Go To Next Chapter]( ./36.md)