##บทที่ 917 : สมาพันธ์ศิลปะการต่อสู้แห่งชาติออกโรง!
เรื่องราวแผ่ขยายลุกลาม!
ฝ่ายผู้จัดงานก็ตื่นตระหนกแล้ว!
เฉินสี่ รองหัวหน้าสมาพันธ์ศิลปะการต่อสู้แห่งชาติ เจ้าสำนักหัวซาน หนึ่งในห้าปรมาจารย์แห่งยุทธภพ บัดนี้กำลังพาหน่วยสมทบเร่งรุดมา ในกลุ่มมีทั้งเจ้าสำนักคงท้ง ผู้ฝึกสอนสำนักสาขาแห่งสำนักฝ่ามือทรายเหล็ก หลวงจีนผู้ทรงศีลแห่งสำนักเส้าหลิน และยังมีคนใหญ่โตจากสำนักบู๊ตึ๊ง ทุกคนล้วนเป็นยอดฝีมือผู้เลื่องชื่อของยุทธภพในปัจจุบัน และล้วนเป็นเสาหลักของแต่ละสำนัก ทว่ากลับไม่เห็นเงาของปรมาจารย์โจวเทียนเผิง เจ้าสำนักมวยสกุลโจวแม้แต่เงา คาดว่าคงเก็บตัวอยู่เพื่อศึกประลองเทียนซานในวันรุ่งขึ้น!
เมื่อทั้งกลุ่มก้าวมาถึงร้านอาหาร ก็ต้องตะลึงงันกับภาพตรงหน้า!
สองมือของหลิวอี้จ่างจับศิษย์สำนักมวยสกุลโจวผู้หนึ่งไว้ ขณะที่พี่ชายเขา หลิวอี้เฉวียนกำลังกระหน่ำหมัดใส่ศิษย์สำนักมวยสกุลโจวผู้นั้น!
เหอป้าเต้ากับศิษย์สำนักสำนักคงท้งผู้หนึ่งกลิ้งอยู่ที่พื้น ต่างฝ่ายแลกหมัดแลกเท้าคล้ายต้องการแลกชีวิต!
หลี่เฉวียนเหนิงกับเหยียนฮุยเผชิญหน้ากับคนสี่ห้าคน ทั้งคู่กำขาโต๊ะที่ไม่รู้ไปเอามาจากไหน กำลังไล่ฟาดเหล่าศิษย์จากสำนักใหญ่!
“ฆ่ามัน!”
“ศิษย์พี่ช่วยข้าด้วย!”
“อดทนไว้ก่อน! อดทนไว้นะ!”
“อัดไอ้พวกไร้สำนัก!”
“ล้างบางพวกมัน!”
ที่น่ากล่าวถึงที่สุดย่อมเป็นการต่อสู้ของจางเย่กับนักพรตเต๋าคุนหลุน
จางเย่ควงก้อนอิฐฟาด “คอยดูเพลงกระบี่หัวซานของฉัน!”
เฉินสี่ผู้เป็นเจ้าสำนักหัวซานแทบล้มตึง!
นักพรตเต๋าปราดหลบ “กินฝ่ามือทรายเหล็กของข้าเถอะ!” แล้วย่อลงเตะตัดขา!
ปรมาจารย์ฝ่ามือทรายเหล็กซวนเซ!
“ฉันจะโจมตีจากข้างล่าง!” ฟาดก้อนอิฐเข้ากลางหัวอีกฝ่าย!
“ข้าเล็งทางซ้าย!” นักพรตเต๋าคุนหลุนต่อยทางขวา!
จางเย่ “ฉันจะถุยหน้านาย!”
นักพรตเต๋า “ปู่ทวดเจ้าสิ!”
จางเย่ “ย่ายายนายสิ!”
นักพรตเต๋า “ประสาทงั้นรึ?”
จางเย่ “มียาไหมเล่า?”
นักพรตเต๋า “จะเอาเท่าไร?”
จางเย่ “นายมีเท่าไร?”
นักพรตเต๋า “เจ้าเอาเท่าไรข้ามีเท่านั้น!”
จางเย่ “นายมีเท่าไรก็เอาเท่านั้น!”
นักพรตเต๋า “เจ้ามันบ้าชัดๆ!”
จางเย่ “นายมียาไหมล่ะ!”
ดวลเพลงยุทธ์กันไม่กี่ท่า สุดท้ายทั้งสองก็ลงเอยที่สาดคำด่า ซ้ำยังถุยน้ำลายใส่กัน!
บรรดาผู้จัดงาน เหล่าผู้ยิ่งใหญ่เกรียงไกรแห่งยุทธภพและคนรับผิดชอบสำนักในใต้หล้า เมื่อมองดูฉากเหล่านี้ต่างก็พากันกระอักเลือด! คนที่ถูกเชิญมาร่วมศึกประลองเทียนซานวันนี้นี่แม่งคืออะไรกัน!?
อาจารย์อาของนักพรตเต๋าคนนั้นเป็นเจ้าสำนักคุนหลุน เขาเองก็อยู่ในกลุ่มคน เวลานี้กำลังเหลือกตามองขึ้นฟ้า แสร้งทำเป็นมองไม่เห็นอะไรทั้งนั้น——หมอนั่นไม่ได้มาด้วยกันกับเขาหรอกนะ
เฉินสี่คำรามกร้าว “หยุดมือ! หยุดมือให้หมด!”
ทว่าผู้คนบัดนี้เลือดขึ้นหน้า มีแต่เสียงโหวกเหวกต่อยตี ไหนเลยจะยังได้ยินคำพูดของเขา?
หลวงจีนผู้ทรงศีลแห่งวัดเส้าหลินรูปนั้นก็อึ้งตะลึง เมื่อมองเห็นใบหน้าฟกช้ำของเหล่าศิษย์น้องท่ามกลางวงต่อสู้ พลันตะโกนลั่น “ศิษย์น้องเจี้ยเจียว? ศิษย์น้องเจี้ยจ้าว? เหตุใดพวกเจ้าจึงลงมือไปกับพวกเขาด้วย?”
หลวงจีนที่กำลังฟาดฟันดุเดือดกับยอดฝีมือสำนักเล็กผู้หนึ่งตะโกนตอบ “ไอ้พวกสำนักเล็กมันกำเริบเสิบสาน!”
ผู้ทรงศีลเส้าหลินกล่าวเฉียบขาด “รีบกลับมาบัดเดี๋ยวนี้! หยุดมือ!”
หลวงจีนเส้าหลินอีกรูปที่กำลังต่อสู้ยามนี้เต็มไปด้วยความเกรี้ยวกราด สบถออกมาเป็นสำเนียงเหอหนาน “ศิษย์พี่อย่ามาเผือก! วันนี้ข้าจะต้อง***ไอ้ลูกเต่าบัดซบนี่ให้ได้!”
เหล่าศิษย์พี่ “...”
หลวงจีนเส้าหลินที่ละซึ่งอารมณ์โมโหโทโสไปแล้ว ก็กราดเกรี้ยวจนต้องตวาดด่า!
เฉินสี่พูดอย่างตื่นตระหนก “นี่ นี่มันเกิดอะไรขึ้น?”
“ไม่รู้!”
“เหตุใดถึงตีกันได้?”
“ไอ้หยา! จะทำอย่างไรกันดี?”
“จัดงานชุมนุมมาหลายปี ไม่เคยเกิดเหตุการณ์เช่นนี้!”
“แย่แล้วๆ!”
“หรือว่ามีใครถึงแก่ชีวิตพวกเขาถึงได้ตีกัน?”
“ต้องเป็นเช่นนั้นแน่!”
ทันใดนั้น ในที่สุดโจวเหล่าซื่อแห่งสำนักมวยสกุลโจวก็ฝ่าฝูงชนออกมาได้ เขาปาดเลือดที่จมูกพลางร้อง “ศิษย์พี่รอง! ศิษย์พี่รอง!”
โจวเหล่าเอ้อร์ชะงัก “ศิษย์น้องสี่! รีบบอกมานี่มันเกิดเรื่องอะไรขึ้น?”
โจวเหล่าซื่อแทบจะร้องไห้อยู่รอมร่อ ไม่ทราบเพราะเจ็บหรือเพราะโกรธ “เจ้าพวกไร้สำนักนั่น มันหาว่าเราขายสุรานารีแดงแพงเกินควร!”
เฉินสี่กล่าวอย่างพิศวง “จากนั้นล่ะ?”
โจวเหล่าเอ้อร์หน้าเปลี่ยนสี “จากนั้นพวกเจ้าก็สังหารคนรึ?”
โจวเหล่าซื่อกระอักเลือด “จากนั้นก็ตีกันต่างหาก!”
หลวงจีนผู้ทรงศีลเส้าหลินเตือน “ถึงกระนั้นก็มิควรสังหารคน!”
“พวกเรามิได้สังหารใคร!” โจวเหล่าซื่อร้อง
ผู้ทรงศีลเส้าหลินงุนงง “ไม่มีคนตายรึ?”
โจวเหล่าซื่อประท้วง “มีที่ไหนกันเล่าท่านไต้ซือ!”
เจ้าสำนักเล็กคนหนึ่งถาม “เช่นนั้นเหตุใดจึงตีกันแบบนี้เล่า?”
โจวเหล่าซื่อปาดเช็ดเลือดที่ไหลออกจมูกอีกครั้ง แล้วกล่าว “ผมจะไปรู้แม่งได้ยังไง! พูดแค่ประโยคสองประโยคว่าไม่มีเงินก็อย่าดื่มเหล้า แล้วก็ตีกันเฉยเลย! พวกนั้นยังตะโกนว่าจะล้างบางสำนัก!”
รองเจ้าสำนักคงท้งกล่าวอย่างงงงวย “เพียงเพราะเหล้าไหเดียว? งานชุมนุมเขาเทียนซานอันทรงเกียรติ พวกเจ้านับร้อยจึงยกพวกตีกันเยี่ยงอันธพาลข้างถนนเช่นนี้?”
เฉินสี่ “...”
หลวงจีนเส้าหลิน “...”
เจ้าสำนักคุนหลุน “...”
ทุกคนหันมองกัน แต่ละคนล้วนหน้าถอดสี!
เฉินสี่รวบรวมลมปราณไว้ที่จุดตันเถียน “หยุดมือให้ข้า!”
ผู้ได้ยินหันมองมาด้วยความงุนงง พอเห็นว่าผู้มาใหม่เป็นอาจารย์ หรืออาจารย์อาของสำนักตน ก็หยุดมือโดยพลัน!
ทว่าพวกไร้สำนักบางคนกลับยังคงชกต่อยอยู่!
เฉินสี่หลุบตาลง ทันใดนั้นก็ยกเท้ากระทืบลงไปคล้ายไม่ได้ออกแรงนัก พลันบังเกิดเสียงแตกร้าว แผ่นดินคล้ายสั่นสะเทือน เมื่อเขายกเท้าขึ้น พื้นคอนกรีตตรงนั้นก็กลายเป็นรูปรอยเท้าจมลึกลงไป!
พลังปราณ!
นี่ก็คือพลังปราณ!
ยอดฝีมือในยุทธภพนับร้อยมีเพียงไม่กี่คนที่ฝึกได้ถึงขั้นนี้!
“หยุดมือ!” เฉินสี่ตะโกนอีกครั้ง
คราวนี้ทุกคนพร้อมใจกันหยุดมือทันที!
เฉินสี่ไม่ฟังความจากโจวเหล่าซื่อเพียงฝ่ายเดียว กลับเรียกศิษย์สำนักหัวซานของตนเข้ามาสอบถาม เพื่อเชื่อมโยงเหตุการณ์ทั้งหมดที่เกิดขึ้น ทว่าสำนักหัวซานเองก็อยู่ฝ่ายสำนักใหญ่ และกระโจนเข้าไปสู้รบกับสำนักเล็กและพวกไร้สำนักเช่นกัน คำพูดจึงย่อมไม่เข้าหูคนฝั่งไร้สำนัก!
สำนักเล็กและคนไร้สำนักมีสีหน้าขุ่นเคือง แต่เมื่ออยู่ต่อหน้าเหล่าปรมาจารย์ ก็ได้แต่เก็บปากสงบคำ
ทว่าภายในกลุ่มคนกลับมีคนที่ไม่เกรงดินกลัวฟ้า ยามนั้นเองชายหนุ่มผู้สวมแว่นกันแดดก็ ‘ก้าวออกมาอย่างผ่าเผย’ อีกครั้ง
จางเย่ลากเก้าอี้มาตัวหนึ่งแล้วก้าวขึ้นไปเหยียบบนนั้น ตะโกนก้อง “พี่น้องหญิงชาย ผู้อาวุโสทั้งหลาย สหายทุกท่าน พวกสำนักใหญ่บัดนี้กลับเปลี่ยนถูกเป็นผิดเสียแล้ว พวกเราจะทนดูดายได้หรือ?”
พอมีคนนำ เหล่าผู้คนร่วมต่อสู้เคียงบ่าเคียงไหล่กันเมื่อครู่ก็กู่ตะโกน
“ไม่ได้!”
“ไม่ได้!”
“ไม่ได้!”
“ไม่ได้!”
ทั้งหญิงชาย หลายร้อยคนล้วนส่งเสียงร่ำร้อง!
จางเย่ตะเบ็งเสียงดังขึ้น “เมื่อกี้เป็นใครที่จะขูดเลือดขูดเนื้อพวกเรา?”
“สำนักมวยสกุลโจว!”
“สำนักมวยสกุลโจว!”
“สำนักมวยสกุลโจว!”
จางเย่ตะโกนอีก “เมื่อกี้เป็นใครที่ลงมือก่อน?”
“สำนักคงท้ง!”
“สำนักคงท้ง!”
“สำนักคงท้ง!”
จางเย่ตะโกนลั่น “เราถูกรีดไถ ซ้ำยังถูกสำนักใหญ่รุมรังแก เช่นนี้พวกเรายังจะฝืนทนได้อีกอย่างนั้นหรือ?”
“ไม่เด็ดขาด!”
“ไม่เด็ดขาด!”
“ไม่เด็ดขาด!”
คนจากสำนักเล็กและผู้ฝึกยุทธ์อิสระมีจำนวนมาก เมื่อกู่ร้องเป็นเสียงเดียว ก็บรรยากาศในที่นั้นเป็นรุ่มร้อนเดือดระอุ!
เหล่าผู้จัดงานเมื่อได้ฟังความ เหล่าเจ้าสำนักเล็กบางคนก็เผยสีหน้าโกรธแค้น จากนั้นพลันก้าวออกมายืนข้างฝั่งลูกศิษย์สำนักตน
เจ้าสำนักเล็กผู้หนึ่งสะกดข่มโทสะ “เป็นสำนักคงท้งลงมือก่อนรึ?”
รองเจ้าสำนักคงท้งอึกอัก “คือว่า…” พลางหันมองทางลูกศิษย์ตน
เหล่าศิษย์สำนักคงท้งแทบบ้าแล้ว!
“อาจารย์ ไม่ใช่นะขอรับ!”
“ไม่ใช่พวกเรานะ!”
“ศิษย์พี่ก็แค่กระชากหมอนั่นทีเดียวเท่านั้น!”
แค่กระชาก? เท่านั้นก็ถือว่าลงมือแล้ว!
เฉินสี่ขมวดคิ้วมุ่น ปราดมองคนของสำนักคงท้ง
ศิษย์พี่สำนักคงท้งผู้เป็นต้นเหตุรีบคุกเข่า “ข้า ข้าก็แค่พยายามไกล่เกลี่ยเท่านั้น!”
เวลานี้เอง ชายหนุ่มสวมแว่นกันแดดซึ่งยืนอยู่บนเก้าอี้พลันตะโกนมาอีกครั้ง “สุรานารีแดงไหเพียงเดียวราคาถึงสองพันหยวน? พวกนายบ่มมาจากทองงั้นรึ?”
เหยียนฮุยตะโกนสำทับ “พวกนายบ่มมาจากทองงั้นรึ?”
หลิวอี้เฉวียนคำราม “พวกนายบ่มมาจากทองงั้นรึ?”
ศิษย์น้องหญิงสำนักเล็กแต่ละแห่ง “พวกนายบ่มมาจากทองงั้นรึ?”
จางเย่ร่ำร้อง “มอบตัวคนลงมือมา!”
“มอบตัวคนลงมือมา!”
“มอบตัวคนลงมือมา!”
ทุกคนตะโกนกร้าว!
จางเย่ร้องอีกครั้ง “มอบตัวคนบ่มเหล้ามา!”
“มอบตัวคนบ่มเหล้ามา!”
“มอบตัวคนบ่มเหล้ามา!”
ทุกคนก็ตะโกนกร้าวอีกครั้ง!
จางเย่ร้องเป็นครั้งที่สาม “ชดใช้ค่าเสียหายพวกเรามา! ชดใช้ค่ารักษาพวกเรามา! หาไม่เราไม่มีวันยอมเด็ดขาด!”
“เราไม่มีวันยอมเด็ดขาด!”
“เราไม่มีวันยอมเด็ดขาด!”
“เราไม่มีวันยอมเด็ดขาด!”
เสียงตะโกนดังกึกก้องจนแผ่นดินแทบสะเทือน!
ผู้อาวุโสแห่งสมาพันธ์ศิลปะการต่อสู้แห่งชาติต่างปวดหัว หากมีแค่คนสองคนยังพอว่า แต่นี่เป็นคนจำนวนหลายร้อยรวมตัวกันร่ำร้อง พวกเขาก็ย่อมทนไม่ไหว แม้ว่าเหล่าผู้อาวุโสแห่งสมาพันธ์ส่วนมากจะเป็นคนจากสำนักใหญ่ ทว่าในสำนักเล็กเองก็มียอดฝีมืออยู่นับไม่ถ้วน รากฐานตำแหน่งในสมาพันธ์ก็มาจากพวกเขา หากว่าจัดการเรื่องนี้ได้ไม่ดี สมาพันธ์ศิลปะการต่อสู้แห่งชาติคงได้วุ่นวายเข้าจริงๆ!
เหล่าผู้อาวุโสต่างร้อนใจ “นี่มันเรื่องอะไรกัน! เมื่อก่อนสมาพันธ์ไม่เคยมีเรื่องแบบนี้! ปีนี้มันอะไรกัน?”
เฉินเฉินหูดีไม่น้อย พอได้ยินพวกเขาบ่นก็ลอบหัวเราะหึหึในใจ เมื่อก่อนไม่มีเรื่องแบบนี้เพราะจางเย่ไม่มา ลองจางเย่มาแล้ว พวกนายก็มีเรื่องแล้วล่ะ!
โจวเหล่าซื่อกล่าวอย่างฉุนเฉียว “พวกแกยังจะกล้าเรียกร้องค่าชดเชย?”
เหล่าศิษย์สำนักคงท้งที่ได้แผลพลันตะโกน “พวกแกมันโจรร้องจับโจรชัดๆ!”
เรื่องนี้จัดการไม่ง่ายเลย ทั้งสองฝ่ายดูจะมีเหตุผลของตนเอง แต่กองทัพของสำนักเล็กและไร้สำนักนั้นใหญ่กว่าอย่างเห็นได้ชัด!
ท้ายที่สุดสมาพันธ์ศิลปะการต่อสู้แห่งชาติก็ส่งคนมาเจรจา เป็นบุคคลผู้จัดการเรื่องราวในสมาพันธ์และเป็นตัวแทนของสำนักใหญ่ สังกัดสำนักหัวซาน ศิษย์ผู้พี่ของเขาคือเฉินสี่
คนผู้นี้มีชื่อว่าฟ่านเหวิน
ฟ่านเหวินแห่งสำนักหัวซานก้าวมาด้านหน้า “เรื่องนี้ ให้ทั้งสองฝ่ายรับผิดชอบร่วมกัน ตบมือข้างเดียวไม่ดัง ให้มันจบตรงนี้ ทุกคนต่างถอยกันคนละก้าว ไว้หน้าสมาพันธ์ศิลปะการต่อสู้แห่งชาติกันสักหน่อย!”
จางเย่พูด “ไม่ได้!”
“ไม่ได้!”
“ไม่ได้!”
“ไม่ได้!”
ทุกคนล้วนร่ำร้องตามเขา!
ฟ่านเหวินหนังตากระตุก เขม้นมอง “สุรานารีแดงราคาสองพันหยวนนั้นอย่างไรก็นับว่าแพงเกินไป เอาอย่างนี้ ให้ข้าเป็นเจ้ามือ ที่ทุกคนดื่มกินวันนี้ล้วนไม่คิดราคา ข้าวของที่เสียหายทางสมาพันธ์จะดูแลเอง ไม่ต้องชดใช้ ตกลงหรือไม่?”
จางเย่ “ไม่ตกลง!”
“ไม่ตกลง!”
“ไม่ตกลง!”
“ไม่ตกลง!”
ฟ่านเหวินจนปัญญา พูดเสียงดัง “งั้นพวกเจ้าจะให้ชดใช้อย่างไร?”
จางเย่คำราม “ให้คนที่ต่อยผู้อื่นมาขอขมา! ชดใช้ค่ารักษา! คนละหนึ่งแสน! ข้อเรียกร้องนี้ถือเป็นคำขาด ห้ามต่อรอง! น้อยกว่านี้แม้แต่หยวนเดียวพวกเราก็ไม่เอา!”
“ไม่เอา!”
“ไม่เอา!”
“ไม่เอา!”
“ไม่เอา!”
หนึ่งแสน?
น้อยไปแม้แต่หยวนเดียวไม่ได้?
เหล่าคนของสำนักใหญ่พลันเดือดดาล!
“ผายลม!”
“ไร้สาระ!”
ฟ่านเหวินแห่งสำนักหัวซานเองก็โกรธจัด “พวกเจ้าเรียกร้องเกินไปแล้ว! นี่มันไม่คิดจะคุยกันชัดๆ! คนละหนึ่งแสน? เหลวไหล! ชดใช้ให้พวกเจ้าคนละหนึ่งพันก็นับว่าไม่เลวแล้ว!”
จางเย่ฟันมือฉับทันที “ตกลง!”
ฟ่านเหวินตะลึงงัน!
หา?
ตกลง?
ท่ามกลางอาการตะลึงปากอ้าตาค้างของคนทั้งหมด จางเย่ก็กระโดดลงจากเก้าอี้ “ทุกคนแยกย้ายได้!”
ชาวยุทธไร้สำนักและคนสำนักเล็กสลายตัวในพริบตา!
ทิ้งให้กลุ่มคนสำนักใหญ่และผู้อาวุโสจากสมาพันธ์ศิลปะการต่อสู้แห่งชาติเบิกตาค้าง!
มิใช่ว่าน้อยไปหยวนเดียวก็ไม่ได้อย่างนั้นหรือ?
มิใช่ว่าน้อยไปหยวนเดียวก็ไม่เอามิใช่หรือ?
โคตรของบิดามารดามัน!
แม่งนั่นรึข้อเรียกร้องห้ามต่อรอง??


[Go To Next Chapter]( ./18.md)