##บทที่ 990 : เลือกเพลงแรกได้แล้ว!
ภายใต้สายตานับหมื่นคู่ที่กำลังจับจ้อง!
นับถอยหลังเวลาการอัดรายการเดอะแมสก์ซิงเกอร์
อีกสามวัน
เหลืออีกแค่สามวันเท่านั้น
……
ที่บ้าน
เช้าวันนี้
จางเย่ลุกจากที่นอน รู้สึกไม่สบายตัวอยู่บ้าง และรู้สึกมึนๆ หัวเล็กน้อย คันๆ คอนิดหน่อย แต่ว่าเขาไม่ได้คิดอะไรมาก คงเป็นเพราะหลายวันนี้กดดัน หรือเป็นเพราะการฝึกฝนต่อเนื่องในช่วงนี้ทำให้เกิดเป็นหวัดขึ้นมา เขาคิดว่ากินยาสักหน่อยก็คงดีขึ้นเอง
แม่ทำกับข้าวเสร็จก็พูดขึ้น “ลูก”
จางเย่ “หือ?”
แม่ยิ้ม “ฉันกับพ่อแกคุยกันเมื่อคืนว่าจะไปเที่ยวไหหลำสักหน่อย เราสองคนไม่ได้ไปไหนด้วยกันมานานแล้ว”
พ่อกลับดูไม่อยากออกจากบ้านเท่าไร “จะไปจริงเหรอ?”
“ก็คุยกันแล้วไม่ใช่รึไง?” แม่ถลึงตาใส่
จางเย่พูดติดขำ “ไปเถอะ เที่ยวกันดีๆ ล่ะ”
แม่ส่งเสียงรับคำ ก่อนหันมองเขา “แกออกเงินให้ใช่ไหม?”
จางเย่ “แน่นอน ต้องออกให้แน่นอนสิ!”
แม่ “งั้นก็ดี เราสองคนจองตั๋วแล้วนะ?”
จางเย่ “จองเถอะ แม่กับพ่อไปเที่ยวกันดีๆ ล่ะ เรื่องเงินผมจัดการให้เอง”
“แกอยู่บ้านคนเดียวได้เหรอ?” พ่อไม่ค่อยวางใจนัก
แม่กลับเบ้ปาก “ลูกมันโตแล้ว ต้องให้แกกังวลด้วยเรอะ?”
จางเย่ยิ้มน้อยๆ “พ่อกับแม่ไม่ต้องห่วงผม ถ้าหิวผมก็ออกไปซื้อข้าวกินได้ ไม่อดตายหรอกน่า”
แม่ “ไม่กี่วันพวกเราก็กลับมาแล้ว แกหางานดีๆ ล่ะ”
“ได้ครับ รู้แล้ว” จางเย่กล่าว
แม่เขาก็เป็นแบบนี้เอง หุนหัน พอบอกจะทำอะไรก็ต้องทำเลยตอนนั้น นิสัยนี้ของจางเย่ส่วนหนึ่งก็ได้มาจากแม่นี่แหละ จองโรงแรมเสร็จในวันนั้น พ่อแม่เขาก็เก็บกระเป๋าเรียบร้อย พอตกบ่ายก็ไปขึ้นเครื่องที่สนามบิน บอกไปเป็นไป!
ตกกลางคืน
จางเย่ต้มบะหมี่กึ่งสำเร็จรูปกินไปห่อหนึ่ง กินยาแก้หวัด ก่อนรีบเข้านอนแต่หัววัน
วันต่อมา
จางเย่ตื่นขึ้นมาจากเตียง พอลุกขึ้นก็แทบทรุดลงไป เวียนหัว เท้าก็ลอย เขาพบว่าอาการไข้หวัดของเขาแย่ยิ่งกว่าเดิม ทั้งยังเป็นไข้ขึ้นมาด้วย!
เชี่ย!
ไม่มั้ง?
มาป่วยในเวลาแบบนี้เนี่ยนะ?
จางเย่ยิ้มเจื่อน วันนี้มีการซ้อมที่สถานี BTV เขาต้องไปคุยกับวงเรื่องเพลงและการเรียบเรียง แต่ว่าจางเย่คิดว่าเขาคงไปไม่ไหวแน่ จึงโทรหาหานฉี ผู้เป็นคนประสานงานให้กับ ‘โจ๊กเกอร์’ เพื่อหยุดพัก
หานฉีเป็นกังวลเช่นกัน "อาจารย์ ไม่เป็นไรใช่ไหมคะ?"
"ไม่มีอะไร"
"การอัดรายการพรุ่งนี้ จะ..."
"ยังไหว"
"คุณเป็นคนแรก หาคนแทนไม่ทันแล้วนะคะ"
"ฉันรู้แล้ว"
"ฉันไปเยี่ยมหน่อยดีไหมคะ คุณอยู่ไหนน่ะ?"
"ไม่ต้อง"
"งั้นดูแลตัวเองดีๆ นะคะ เรื่องเพลงค่อยว่ากันพรุ่งนี้ก็ได้"
"อืม"
เมื่อวางสาย จางเย่ก็พยายามลุกขึ้นจากเตียง เปิดลิ้นชักหายาแก้ไข้หวัด กินรวดเดียวก่อนนอนลงไปอีกครั้ง หวังว่าอาการครั้งนี้จะหายได้อย่างรวดเร็ว ไม่อย่างนั้นถ้ามีผลกับการแข่งพรุ่งนี้ล่ะคงแย่แน่ๆ
เดอะแมสก์ซิงเกอร์เต็มไปด้วยนักร้องที่มากฝีมือ แม้จางเย่ไม่รู้ชื่อ แต่เขาได้เห็นได้ฟังทั้งการแสดงและน้ำเสียงของทุกคนมาแล้ว เขาทราบว่าทุกคนล้วนเป็นคู่มือที่แข็งแกร่ง ต่อให้จางเย่เข้าแข่งในสภาพที่สมบูรณ์ที่สุด ก็ยังไม่แน่ว่าจะเอาชนะได้ ไม่ต้องพูดถึงในสภาพที่เป็นหวัดแบบนี้เลย เขาอาจจะถึงขั้นตกตั้งแต่รอบแรกด้วยซ้ำ ดังนั้นจางเย่จึงรู้สึกกระวนกระวายมาก!
รีบให้ฉันหายสิ!
ถ้าเกิดแพ้รอบแรก โดนบีบให้เปิดหน้าขึ้นมา ยังจะเล่นอะไรต่อได้ล่ะ?
แต่ว่าเรื่องราวมักไม่เป็นไปตามคาดหวัง ยิ่งคิดมากเท่าไหร่ หวังมากเท่าไหร่ ก็ยิ่งร้ายแรงขึ้นเท่านั้น!
……
วันศุกร์
วันอัดรายการ
เวลาอัดรายการกับฉายรายการของรายการทีวีในโลกใบนี้สั้นกว่าโลกของจางเย่มาก เนื่องจากการเปิดให้มีผู้ชมรับชมระหว่างอัดรายการ การปิดข่าวการแข่งขันให้เป็นความลับนั้นแทบจะเป็นไปไม่ได้ มักมีข่าวหลุดออกไปเสมอ ดังนั้น เมื่อพิจารณาความเป็นไปได้ตรงนี้ ถ้าช่วงเวลาระหว่างการอัดและฉายรายการห่างกันเกินไป รายการย่อมมีผลกระทบ ดังนั้น เดอะแมสก์ซิงเกอร์จึงบีบอัดรายการเข้าไปยิ่งกว่าเดิม อัดรายการวันศุกร์ ฉายตอนสองทุ่มคืนวันเสาร์ เวลาแค่วันเดียว แม้จะมีเวลาพอให้อัดรายการ แต่กลับไม่พอสำหรับความผิดพลาด ทุกคนต่างต้องระมัดระวังและตั้งใจอย่างที่สุด เพราะถ้ามีความผิดพลาดประการใด พวกเขาไม่สามารถฉายรายการในวันต่อไปได้ทันเวลาแน่นอน และต้องกลายเป็นปัญหาใหญ่แน่!
เวลาตีห้า
ฟ้ายังไม่ทันสว่าง
ทีมงานรายการของเดอะแมสก์ซิงเกอร์มาถึงกันพร้อมแล้ว
ในห้องอัด สถานที่ทั้งหมดถูกปรับปรุงใหม่หมดจด ทำให้คนที่เห็นล้วนต้องตกตะลึง ทั้งเวที ไฟ ฉาก ระบบเสียง ล้วนแต่เป็นของดีที่สุดในวงการ ทีมงานได้ค่าสปอนเซอร์มาร้อยห้าสิบล้าน ก็นำไปลงทุนในรายการต่อ มีเงินเท่าไรก็ใส่ลงไปเท่านั้น ไม่มีกระเซ็นออกไปไหนสักแดง เพื่อให้ผู้ชมต้องตะลึงกับรายการนี้! เรื่องนี้ผู้บริหารของ BTV เองก็ให้ความร่วมมือด้วยดี รายการใหญ่ของ BTV ในปีนี้ไม่มีใครเทียบเท่ารายการนี้อีกแล้ว ทั้งสถานีและทีมรายการย่อมต้องทุ่มเทเต็มที่!
“พี่หู อาจารย์ไม้ใกล้ฝั่งมาแล้ว!”
“มาเช้าขนาดนี้เลย?”
“เธอบอกว่าเมื่อวานที่ซ้อมยังไม่พอใจ อยากจะปรับแก้เรื่องทำนองอีกสักหน่อย อยากจะซ้อมต่ออีกรอบ ตอนนี้อยู่ที่ห้องซ้อมหมายเลขสอง!”
“ได้ บ่ายโมงเริ่มการอัดรายการ เตรียมตัวให้พร้อม!”
“ครับ!”
“ทราบแล้วครับ!”
“อ้าว อาจารย์จางเย่ล่ะ?”
“ไม่มารึเปล่า?”
“มาแล้วนี่ ตอนขึ้นมาเมื่อกี้เห็นรถเขาเลี้ยวเข้ามาพอดี”
“เหรอ? ไม่เห็นแฮะ”
“ฉันเองก็ไม่เห็น ดูผิดหรือเปล่า?”
“บีเอ็มดับเบิลยูเอ็กซ์ไฟว์ มีแค่อาจารย์จางเท่านั้นที่ขับนี่”
“ไม่ต้องไปสนใจอาจารย์จาง เรื่องที่สำคัญที่สุดตอนนี้คืออาจารย์โจ๊กเกอร์ หานฉีล่ะ! เสี่ยวหาน! อาจารย์โจ๊กเกอร์มาหรือยัง?”
“มาแล้วค่ะ เสี่ยวหานเข้าไปเยี่ยมเขาแล้ว”
“เขาหายหรือยัง?”
“ไม่ทราบค่ะ”
“ไป ไปดูหน่อย! ถ้าเกิดอาจารย์โจ๊กเกอร์อัดรายการวันนี้ไม่ได้ งั้นก็ลำบากแล้ว! เวลานี้ไม่มีทางหาคนมาแทนได้หรอกนะ!”
ข้างหลังเวที
นอกห้องซ้อม
โจ๊กเกอร์สวมหน้ากากเรียบร้อยแล้ว ไม่มีใครเห็นว่าเขาเข้ามาตอนไหน ตอนหานฉีเจอเขา โจ๊กเกอร์ก็เปลี่ยนเสื้อผ้าเรียบร้อยแล้ว หน้ากากก็ปิดบังใบหน้าไว้อย่างมิดชิด!
หานฉีตกใจ "อาจารย์โจ๊กเกอร์ ไม่เป็นไรใช่ไหมคะ?"
โจ๊กเกอร์เงียบไปครู่ อ้าปากเอ่ย "พอ...ไหว"
พออ้าปาก เสียงที่ทั้งแหบพร่า ทั้งหายไปเป็นช่วงๆ ก็เปิดเผยตัวออกมา!
หานฉีตะลึง "คุณ..."
ไม่นานนัก ประตูห้องซ้อมก็เปิดออก
ไม้ใกล้ฝั่งออกมาจากด้านใน เห็นโจ๊กเกอร์ยืนอยู่หน้าประตู เธอชะงักไปครู่ก่อนส่งยิ้มให้เขาด้วยดวงตาใต้หน้ากาก เธอฟังเพลงของชนชั้นแรงงานที่โจ๊กเกอร์ร้องแล้ว นึกสงสัยต่อตัวจริงของเขาอย่างยิ่ง สงสัยว่าคนที่ร้องเพลง ‘พลขับวัยห้าสิบ’ ด้วยเสียงสุดไพเราะนี้จะร้องเพลงอะไรต่อไป จึงพยายามหยั่งแผนการ “อาจารย์โจ๊กเกอร์ คราวนี้เลือกเพลงอะไร?” เธอพูดด้วยเสียงที่ดัดออกมาเพราะไม่ต้องการให้ตัวจริงของตนถูกเปิดโปง
แต่พอโจ๊กเกอร์อ้าปาก เธอก็ต้องตกใจ
โจ๊กเกอร์พูดช้าๆ "ไม่...เป็น...ไร"
ไม้ใกล้ฝั่ง "เสียงคุณ..."
โจ๊กเกอร์โบกมือ "ไข้...หวัด...ใหญ่"
ไม้ใกล้ฝั่งออกปากทันที "คุณไม่ต้องพูดแล้ว พูดน้อยลงได้ก็พูดให้น้อยลงเถอะ ไปโรงพยาบาลดีไหม? ฉีดสเตียรอยด์หรือยัง? ไม่สิ อาการหนักแบบนี้ฉีดไปก็คงไม่ช่วย!"
หานฉีกระทืบเท้า "นี่ แบบนี้จะทำยังไงดี!"
ขณะเดียวกัน หูเฟย โหวเกอ เสียวหลวี่และคนอื่นๆ ก็มาถึง เมื่อได้ยินเสียงของโจ๊กเกอร์ ทุกคนก็หน้าเปลี่ยนสีทันที ทั้งหมดเงียบลงทันใด
ต้าเฟยกัดฟัน "เปลี่ยนคนเถอะพี่หู!"
หูเฟย "เปลี่ยนยังไง? ตอนนี้ไม่ทันแล้ว!”
เสียวหลวี่อุทาน "แย่แล้วสิ!"
"บ่ายนี้ก็อัดรายการแล้วนะ!" โหวเกอก็ลนลานมาก
แต่ทว่า โจ๊กเกอร์กลับมองพวกเขาแล้วยิ้มให้น้อยๆ เขาทราบว่าโรคนั้นรุนแรง แต่ทว่าสภาพจิตใจยังดียิ่งกว่าคนอื่นๆ "ฉันไม่...เป็นไร ร้องได้อยู่"
หานฉีรีบพูด "คุณจะร้องยังไง!"
โจ๊กเกอร์ไม่สนใจ เขาเข้าห้องซ้อม "ซ้อม...กันเถอะ แค่กๆๆ แค่กๆๆ!"
เมื่อเขาเข้าไป ทุกคนล้วนมองที่เขา ต่างก็พบว่าฝีเท้าของโจ๊กเกอร์นั้นทั้งไม่มีพลัง ทั้งถึงกับสั่นเทิ้มด้วยซ้ำ!
คนของวงล้อมหัศจรรย์ก็มองเขา ทุกคนต่างใจเต้นไม่เป็นส่ำ
ผู้กำกับฝ่ายดนตรีไป๋หย่วนเฟยรุดขึ้นมาทันที "ไหวเหรอ?"
โจ๊กเกอร์ยิ้ม "ไหว"
ไป๋หย่วนเฟยพยักหน้า "งั้นลองดู"
มือกลองของวงกล่าวขึ้น "แบบนี้จะร้องยังไง? ร้องไปก็ตกรอบเปล่าๆ!"
มือกีตาร์ถอนใจ "โจ๊กเกอร์น่ะเสียงดีมากนะ แต่ว่าพอเป็นแบบนี้ ไม่มีทาง..."
"จะเป็นปะ..ป๊อป หรือร็อก ฉันก็...ร้องได้" โจ๊กเกอร์พูด
มือกีตาร์ "คุณไม่ไหวหรอก"
โจ๊กเกอร์มั่นใจอย่างยิ่ง "ไม่ไหว...ก็ต้องไหว!"
แพ้?
ตกรอบ?
จางเย่ไม่กลัวแพ้ แพ้ก็แพ้ไป เขาไม่ใช่คนที่แพ้ไม่เป็น แต่ที่เขารับไม่ได้คือการไม่มีความกล้าแม้แต่จะขึ้นเวทีต่างหาก ทำงานในวงการนี้มายาวนาน มีความยากลำบากใดบ้างที่ไม่เคยพบ? เภทภัยประเภทไหนบ้างที่ไม่เคยผ่าน? เขาแพ้ได้ แต่ต่อให้แพ้ เขาก็อยากจะแพ้บนเวที!
นี่แหละคือจางเย่!
นิสัยของหมาป่าที่ดุดันจนเข้ากระดูกดำ!
พจนานุกรมของเขา ไม่มีคำว่า ‘ล่าถอย’!
คิดถึงตรงนี้ จางเย่ก็รู้แล้วว่าเขาจะร้องเพลงอะไรในวันนี้ ทั้งทำนอง ทั้งเนื้อร้อง ต่างก็ผุดออกมาโดยไม่ต้องพยายาม!
เขาจะบอกกับผู้ฟัง!
เขาเป็นใคร!
เขามาจากไหน!
และเขาจะไปที่ไหนอีก!
จางเย่หยิบกระดาษปากกา เริ่มเขียนโน้ตเพลงลงไปทันที
ผู้กำกับดนตรีไป๋หย่วนเฟยและเหล่านักดนตรีของวงต่างมองมาด้วยสายตาเหลือเชื่อ
ไป๋หย่วนเฟยสูดลมหายใจ "คุณ คุณจะร้องเพลงที่แต่งเอง?"
จางเย่พยักหน้า
ไป๋หย่วนเฟยเอามือก่ายหน้าผาก เขายอมรับนับถือแล้วจริงๆ "สภาพคุณเป็นแบบนี้ ยังจะร้องเพลงแต่งเองอีก? ยากเกินไปแล้ว พวกเราเอาอะไรง่ายๆ กว่านี้ไม่ดีหรือ?"
มือกีตาร์ก็ไม่เห็นด้วย "ผู้ฟังเองก็ไม่สนใจหรอก เพลงที่ไม่เคยได้ยินมาก่อน เพิ่งได้ฟังครั้งแรก? จะมีคนรักชอบได้สักเท่าไหร่? เรื่องนี้ยังต้องตั้งข้อสงสัย ยิ่งวันนี้เสียงคุณไม่ไหวอยู่แล้ว ถ้าเพิ่งข้อเสี่ยงเข้าไปอีก ต้องตกรอบแน่!"
จางเย่กลับมองพวกเขาด้วยความมั่นใจ ส่งโน้ตเพลงให้กับอีกฝ่าย
"เพลงแรก...ของฉัน...ต้อง...เป็นเพลงนี้!"


[Go To Next Chapter]( ./91.md)