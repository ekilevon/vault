##บทที่ 1157 : งานใหญ่งานแรก!
คืนนั้น
จางเย่เอนกายนอนดูดาวอยู่ที่ระเบียงของสตูดิโอ รินไวน์แดงไว้แก้วหนึ่ง ลมโชยเบาๆ ยิ่งเย็นสบาย อืม แต่มียุงเยอะไปหน่อยนะ
เมื่อมีทีมงานของตนเอง จางเย่ก็ไม่ต้องเป็นกังวลเรื่องจัดการงานหลายอย่างแล้วเขารู้สึกผ่อนคลายสบายใจอย่างยิ่ง แต่มีเรื่องเดียวที่เสียใจก็คือ เขาจ่ายเงินเยอะเกินไปแล้ว! ทั้งค่าเช่า ค่ารีโนเวต ค่าเครื่องมือเครื่องไม้สาธารณูปโภคต่างๆ แล้วยังเงินเดือนอีก ค่าใช้จ่ายเหล่านี้จางเย่ต้องจ่ายด้วยตัวเองทั้งหมด คิดๆ แล้วก็ชักเจ็บตัว มีครอบครัวใหญ่เช่นนี้ให้เลี้ยงดู ต่อไปก็ยิ่งต้องพัฒนาตนเองให้มากกว่านี้แล้ว เขาหวังว่าจะพาทุกคนก้าวหน้าไปด้วยกันทีละก้าวๆ!
งั้นต่อไปจะทำอะไรดีนะ?
หลังพักผ่อนมาหลายวัน สมควรเริ่มทำงานได้แล้ว!
ทันใดนั้นมีคนเปิดหน้าต่างออกมา เป็นเฉินเฉินโผล่หน้ามาหา "หนูจะนอนแล้ว"
"ก็นอนสิ" จางเย่ว่า
"เล่านิทานให้ฟังหน่อย" เฉินเฉินบอก
จางเย่เหลือกตาใส่ "ไปๆๆ ไปให้หยางซูเล่าให้ฟังโน่นไป"
เฉินเฉินเบ้ปาก "จางเย่ นายมันขี้เกียจจริงๆ" ก่อนหันหน้าเดินกลับเข้าไป
ฮาฉีฉีก็ยื่นหน้าออกมา ฝืนยิ้ม "ผู้กำกับจาง คุณยังมีแก่ใจจะนอนอีกเหรอคะ? พวกเรายุ่งกันจะตายอยู่แล้วนะ"
จางเย่ลุกขึ้นนั่ง "เฮ้ย ผมนึกว่าพวกคุณเลิกงานกันไปหมดแล้วนะเนี่ย ทำไมยังอยู่กันอีกล่ะ?"
ฮาฉีฉีพูด "ก็สตูดิโอเพิ่งเปิดเลยมีคนติดต่อเข้ามาค่อนข้างมากน่ะค่ะ ทุกคนต่างอยากร่วมงานกับคุณทั้งนั้น ทั้งหนังเอย ซีรี่ส์เอย ร้องเพลงเอย โฆษณาเอย โทรเข้ามาไม่รู้ตั้งกี่สายแล้ว ถึงจะยังไม่มีอะไรที่น่าสนใจเป็นพิเศษก็เถอะ มีที่หนึ่งเชิญคุณไปเล่นบทเป็นพระรองด้วย เสนอให้คุณสิบล้าน แต่ว่าพวกเราไม่ได้สนใจ”
จางจั่วเองก็โผล่หน้าออกมาดู "ผู้กำกับจาง คุณบอกพวกเรามาดีกว่าว่าคุณอยากจะรับงานแบบไหน?"
จางเย่ว่า "งานใหญ่"
"ยังไงถึงเรียกว่างานใหญ่ล่ะครับ?" จางจั่วถาม
จางเย่หัวเราะ "ขอแค่ยิ่งใหญ่ยิ่งดี!"
มาถึงจุดนี้ เขาถือว่าเป็นเบอร์หนึ่งเบอร์สองของประเทศแล้ว แม้จะยังไม่ถึงขั้นเหล่าสตาร์คิงสตาร์ควีน แต่ก็อยู่ในระดับที่อยากทำงานชิ้นไหนก็เลือกได้ตามใจชอบ ในวงการนี้ มีทั้งคนที่รับงานตามเงินค่าจ้าง ทำงานให้กับคนที่จ่ายเยอะกว่า และมีทั้งคนที่ทำงานให้ด้วยความสัมพันธ์ส่วนตัว ถ้าสนิทกันก็จะไปช่วยเหลือ แต่จางเย่ตัดสินใจเลือกงานตามชื่อเสียงที่จะได้รับ งานไหนใหญ่กว่า สามารถสร้างชื่อให้เขาได้มากกว่า ก็ย่อมถูกเขาเลือกมาพิจารณาก่อน
ทันใดนั้น เสียงร้องลั่นของเสี่ยวหวังก็ดังขึ้น "ผู้กำกับจางคะ! ผู้กำกับจาง!"
ฮาฉีฉีตกใจสะดุ้ง "อะไร? มีอะไรเหรอ?"
เสี่ยวหวังวิ่งตรงเข้ามา "มีงานใหญ่ค่ะ! งานใหญ่คับฟ้าเลย!"
จางเย่นึกสนใจ "ไหนว่ามาซิ?"
เสี่ยวหวังหอบหายใจพูด "มีคนเชิญคุณแต่งเพลงค่ะ!"
จางเย่พอฟังก็ไม่คิดอะไร ยักไหล่ตอบ "ก็บอกไปแล้วไม่ใช่เหรอ นอกจากคนที่สนิทกันมากๆ แล้ว ผมน่ะไม่แต่งเพลงให้คนอื่นง่ายๆ หรอกนะ"
เสี่ยวหวังรีบพูด "แต่อันนี้ไม่เหมือนกันนะคะ!"
ฮาฉีฉีมองเธอ "ให้เท่าไรล่ะ?"
เสี่ยวหวังชะงัก "เหมือนจะไม่จ่ายเงินค่ะ"
จางจั่วไม่ทราบจะหัวเราะหรือร้องไห้ดี "ไม่จ่ายเงินนี่คิดจะให้ผู้กำกับจางทำฟรีงั้นเหรอ? เธอก็รู้ว่าเพลงของผู้กำกับจางเพลงหนึ่งมีค่าตั้งเท่าไร ขนาดเจ๊จางยังไม่ได้เอาเพลงไปเปล่าๆ เลยนะ!"
แต่ทว่าประโยคถัดมาของเสี่ยวหวังก็ทำให้ทุกคนต้องตกตะลึง!
เสี่ยวหวังร้องลั่น "เป็นทางคณะกรรมการโอลิมปิกปักกิ่งเชิญไปค่ะ! เพลงธีมของโอลิมปิก! พวกเขาบอกว่าจะใช้ในพิธีเปิดของการแข่งขันโอลิมปิก!"
"อะไรนะ?"
"เธอพูดจริงเรอะ?"
"เพลงธีมโอลิมปิกเนี่ยนะ?"
"เชี่ย!"
"เชี่ยเอ๊ย งานใหญ่จริงด้วย!"
"ไอ้หยา มาเชิญพวกเราจริงเหรอ?"
เสี่ยวหวัง "จริง!"
ทุกคนตื่นเต้นขึ้นมาแล้ว!
โอลิมปิก!
นี่คือโอลิมปิกที่เกิดขึ้นสี่ปีครั้งเชียวนะ!
เป็นโอลิมปิกที่ถ่ายทอดสดไปทั่วโลกเชียวนะ!
อู่อี้ร้องลั่น "ผู้กำกับจาง อันนี้ต้องรับนะคะ! รับอันนี้แหละ! ต่อให้ไม่จ่ายเงินก็ไม่เป็นไร! นี่น่ะส่งผลกับชื่อเสียงภาพลักษณ์คุณสุดๆ ไปเลยนะ!"
ฮาฉีฉีพูดอย่างตื่นเต้น “นี่คือเกียรติประวัติเชียวนะคะ! แค่มีผลงานนี้ ชั่วชีวิตนี้ก็ไม่ต้องกังวลเรื่องปากท้องอีกแล้ว! ฉันไม่คิดเลยว่าเราจะได้รับการเสนองานใหญ่ขนาดนี้ตั้งแต่เริ่มเปิดสตูดิโอ! คนแย่งชิงทำเพลงธีมนี้กันตั้งเท่าไหร่ พวกเขายังไม่มีโอกาสแบบนี้เลย!”
จางเย่หรี่ตา เขาไม่คิดว่าทางคณะกรรมการฯ จะมาคุยกับตนเอง จึงเกิดข้อสงสัยขึ้น “เหลือเวลาอีกแค่สองอาทิตย์ก็จะถึงพิธีเปิดแล้วไม่ใช่เหรอ? ทุกอย่างควรจะเรียบร้อยตั้งนานแล้วสิ? พวกนั้นไม่มีทางมาเตรียมการกันในนาทีสุดท้ายหรอกนะ ถ้าทางเราได้รับเลือกให้เป็นผู้จัดงานมาตั้งหลายปีแล้วทำไมถึงเพิ่งมาทำกันฉุกละหุกแบบนี้ล่ะ?”
จางจั่วตะลึง “นั่นสิ ใกล้ถึงวันซ้อมใหญ่แล้วนี่นา”
เสี่ยวหวังอุทาน "เรื่องนี้ฉันก็ไม่ทราบค่ะ ฉัน ฉันยังไม่ได้ถาม"
จางเย่ถามซ้ำ "พวกเขาบอกว่าจะให้ผมแต่งเพลงเหรอ?"
"ใช่ค่ะ" เสี่ยวหวังตอบ
จางเย่ "แต่ไม่ได้บอกว่าจะให้ผมร้อง?"
เสี่ยวหวังชะงัก "พวกเขา...ดูเหมือนจะไม่ค่ะ"
จางเย่พยักหน้า "ปลายสายยืนยันว่าเป็นคนของคณะกรรมการโอลิมปิกใช่ไหม?"
"ยืนยันค่ะ อีกฝ่ายเป็นประธานคณะกรรมการโอลิมปิกประจำปักกิ่ง" เสี่ยวหวังตอบ
จางเย่พูดง่ายๆ "ได้ งั้นคุณบอกพวกเขาไปว่าเรื่องนี้ไม่ใช่เรื่องเล็กๆ เพราะฉะนั้นผมขอคิดให้ดีก่อน"
เสี่ยวหวังตาค้าง "ขอคิดก่อน?"
อู่อี้แทบเป็นลม "ยังจะคิดอะไรอีกครับ?"
"ผู้กำกับจาง โอกาสนี้น่ะหายากมากเลยนะคะ!" จางจั่วเองก็คิดว่าตนแทบบ้าไปแล้วเช่นกัน "แต่นั่นคณะกรรมการโอลิมปิกนะ! เพลงธีมเปิดงานโอลิมปิกเชียวนะคะ! ยังต้องคิดอะไรมากอีก? โอกาสแบบนี้น่ะถ้าพลาดไป อย่างนั้นก็ขาดทุนยับแล้ว ประเทศเราเพิ่งจะได้จัดงานกีฬาโอลิมปิกครั้งนี้ นี่น่ะคือโอกาสที่จะได้โชว์ตัวให้คนทั้งโลกเห็นเลยนะ! ไอ้หยา คุณนี่ คุณนี่คิดยังไงของคุณกันน่ะ?"
จางเย่กลับว่า "เสี่ยวหวัง ตอบไปแบบนี้แหละ"
"ค่ะ" เสี่ยวหวังได้แต่จำใจยอมรับ โทรกลับไป
จากนั้นจางเย่จึงบอกกับทุกคน “ไม่ใช่ว่าผมไม่อยากรับ งานใหญ่ขนาดนี้ต่อให้ขาดทุนเงินทองผมก็ต้องรับ แต่ลองคิดดูนะ เพลงที่ผมแต่งกลับไม่แน่ว่าจะให้ผมร้อง ถ้าผมรับปากไปพล่อยๆ พอแต่งเพลงเสร็จกลับไม่ได้ร้องช่วงพิธีเปิด ผมจะไปทวงถามกับใครล่ะ?”
จางจั่ววิเคราะห์ “ไม่มีทางมั้งครับ พวกเขามาร้องขอคุณ หมายความว่าต้องให้คุณร้องเพลงนี้ด้วยอยู่แล้วสิ?”
จางเย่โบกมือปฏิเสธ “ไม่มีอะไรเป็นไปไม่ได้หรอก ผมอยู่ในวงการนี้มานาน ไม่ว่าคนแบบไหนก็เจอมาหมดแล้ว พวกคุณก็เห็นข่าวมาตลอดว่าผมเจอเรื่องแบบนี้มาแล้วตั้งกี่ครั้ง? ด่าคนมาตั้งเท่าไร เรื่องแบบนี้ผมมีประสบการณ์มากกว่าทุกคน เพราะงั้นเราต้องไม่รีบร้อนรับปาก ถ่วงเวลาสักหน่อยเถอะ ผมว่าทางโน้นต้องมีปัญหาแน่ๆ ถึงได้เปลี่ยนเพลงเอานาทีสุดท้าย ไม่อย่างนั้นด้วยความสัมพันธ์ของผมกับวงการกีฬา พวกเขาไม่มีทางมาก้มหัวขอความช่วยเหลือจากผมแน่ ต้องมีปัญหาบางอย่างเกิดขึ้นแน่นอน”
ฮาฉีฉีถูกโน้มน้าว "ผู้กำกับจางพูดมีเหตุผลนะ"
อู่อี้กระวนกระวาย "แต่ว่าถ้า..."
จางจั่ว "นั่นสิ เป็ดมาถึงมือแล้วอย่าปล่อยให้บินหนีไปได้สิ!"
จางเย่พูดอย่างใจเย็น “รอดูก่อนเถอะ ถ้าเป็นของเราจริงยังไงก็หนีไม่พ้น แต่ถ้าถึงเวลาแล้วยังไม่มีเพลงจะร้องในงานพิธีเปิดจริงๆ ต่อให้พวกเขาไม่อยากให้ผมขึ้นไปร้องผมก็จะแต่งเพลงให้ เรื่องใหญ่ระดับชาติอย่างนี้ ลูกพี่ไม่ใช่คนใจแคบหรอกนะ กว่าประเทศเราจะได้จัดกีฬาโอลิมปิกนั้นไม่ง่ายเลย ครั้งต่อไปอาจเป็นในอีกหลายสิบหลายร้อยปีข้างหน้า ดังนั้นเราจะปล่อยให้ล้มเหลวในยุคของพวกเราไม่ได้”
ที่สมควรช่วงชิงก็ต้องช่วงชิง!
ที่สมควรกระทำก็ต้องกระทำ!
นี่คือวิธีการที่จางเย่ยึดถือมาโดยตลอด!
จางเย่ยิ้มแล้วเอ่ยว่า “เอาล่ะ เลิกงานกันเถอะ วันนี้ลำบากทุกคนแล้วนะ”
เมื่อทุกคนจากไปแล้ว จางเย่กลับยังรั้งอยู่ที่สตูดิโอ เขานอนอยู่ตรงชานระเบียงบ้าน เปิดโคมไฟ หยิบกระดาษตารางห้าเส้น หมุนปากกาในมือก่อนเขียนคำบางคำลงไป
‘ฉันและเธอ’
 
 
 
 


[Go To Next Chapter]( ./258.md)