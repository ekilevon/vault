##บทที่ 960 : จางเย่ ปะทะ เหราอ้ายหมิ่น!
จางเย่ ปะทะ หยางซู
ประมือกันช่วงสั้นๆ ก็รู้ผลแพ้ชนะ
เวลานี้ เหราอ้ายหมิ่นจะขอชี้แนะแลกเปลี่ยน!
ว่ากันตามจริง จางเย่ออกจะกลัวเธออยู่บ้าง เขาได้ประจักษ์ถึงความร้ายกาจของเหราอ้ายหมิ่นมาแล้ว และรู้ดีว่าตนเองไม่อาจจะสู้ได้ ต่อให้เหราอ้ายหมิ่นยังไม่หายจากการบาดเจ็บก็ตาม จางเย่รู้ดีว่าเทียบกับเธอแล้วเขาอยู่ตรงไหน แต่ในเมื่อเหราอ้ายหมิ่นต้องการ เขาก็ไม่อาจปฏิเสธ ว่าไปแล้ว นับตั้งแต่งานชุมนุมใหญ่แลกเปลี่ยนศิลปะการต่อสู้แห่งชาติในคราวนั้น เขากับเหราอ้ายหมิ่นก็ยังไม่ได้พูดคุยกันอย่างเป็นจริงเป็นจังสักครั้ง ดูเหมือนพวกเขาต่างฝ่ายต่างมีความลับ และต่างคนก็ต่างไม่ชอบเซ้าซี้ ไม่ว่าจะเรื่อง นายไปเรียนมวยไทเก๊กมาจากไหน? ปีนั้นมันเกิดอะไรขึ้นกับพ่อแม่ของเฉินเฉินกันแน่? ล้วนไม่มีฝ่ายใดเคยถาม เรื่องการประมือกันตรงๆ ยิ่งไม่ต้องพูดถึง!
แต่ตอนนี้ เหราอ้ายหมิ่นอยากจะลองหยั่งฝีมือของจางเย่?
ลึกๆ ในใจจางเย่เอง บางทีคงเคยอยากลองกำลังของเหราอ้ายหมิ่นดูสักครั้ง?
ชี้แนะ?
ลองก็ลองสิเอ้า!
เพียงพริบตา ตะเกียบของสองก็เข้าปะทะกัน!
ป้าง!
เกิดเป็นเสียงดังกึกก้อง!
จางเย่ชักตะเกียบกลับมา สลายแรงปะทะจากตะเกียบเล็กน้อย แล้วระเบิดพลังส่งเข้าไปอีกครั้ง ทว่าเมื่อเขาสะบัดตะเกียบกลับไป ตะเกียบของเหราอ้ายหมิ่นก็ไม่อยู่ตรงนั้นแล้ว!
มันย้ายไปที่ตำแหน่งคุน[1]!
ปรากฏว่าอยู่อีกทิศ!
จางเย่รีบพลิกข้อมือทันใด!
ตะเกียบของเหราอ้ายหมิ่นชูขึ้น!
ตะเกียบที่คีบชิ้นเนื้อของจางเย่เจอเข้ากับพลังกดดันมหาศาล รวดเร็วจนเกินจะหยั่งทัน เขาได้แต่อาศัยสัญชาตญาณการรับมือด้วยพลังสะเทินไทเก๊ก!
พลังสะเทินไทเก๊ก——คือทักษะขั้นสูงที่มีอยู่ในวิชามวยไทเก๊กเท่านั้น อธิบายตามหลักการทางวิทยายุทธ์ก็คือ ไทเก๊กแบ่งลักษณะแรงกระทำออกเป็นสี่อย่าง ได้แก่ เกาะ ผ่อน เหนี่ยวและยึด ในหมู่แรงกระทำเหล่านี้ การเหนี่ยวและยึดคือองค์ประกอบของพลังทะลวง ส่วนการเกาะและผ่อนเป็นส่วนหนึ่งของพลังสะเทิน ตอนที่ประมือกับหยางซูเมื่อครู่นี้ จางเย่ใช้แรงเกาะเป็นหลักในการสะเทินพลัง และที่ประมือกับเหราอ้ายหมิ่นในตอนนี้ เห็นได้ชัดว่าพลังสะเทินที่จางเย่ใช้โดยหลักคือแรงผ่อน โดยยังมีแรงเกาะเจืออยู่ในตะเกียบเล็กน้อย!
เหราอ้ายหมิ่นยิ้ม “น่าสนใจนี่”
เฉินเฉินร้อง “ป้าใหญ่คะ นั่นเนื้อของหนู!”
“ได้ เดี๋ยวป้าใหญ่ชิงกลับมาให้เอง!” เหราอ้ายหมิ่นลงมืออีกครั้ง
จางเย่ยิ้มพลางแหย่ “เฉินเฉิน กินน้อยหน่อยจะตายรึไง?”
“ตาย!” เฉินเฉินพูดเฉียบขาด
จางเย่ขำ “กินอีกก็เป็นหมูตอนจิ๋วแล้ว!”
เฉินเฉินโต้ “เหอๆ นายสิหมูตอน ป้าใหญ่ สู้ๆ!”
ตะเกียบของเหราอ้ายหมิ่นบุกพิฆาตอีกครั้ง!
จางเย่กำลังจะรับมือ ทว่าในเสี้ยววินาที กลับพบว่าตะเกียบของอีกฝ่ายย้ายตำแหน่งไปแล้ว!
ย่างทะยานแปดทิศ!
นี่คือตำแหน่งวิธีก้าวย่างทะยานแปดทิศ!
จางเย่ตาไวมือว่อง รีบคาดเดาทิศทางนั้นทันที ผลว่องไวหนึ่งพันลูกที่กินเข้าไปไม่เสียเปล่า ค้นพบตำแหน่งทิศทางนั้นทันใด!
เป็นตำแหน่งเฉียน[2]!
แต่เสี้ยวพริบตาต่อมา เหราอ้ายหมิ่นก็สะบัดข้อมือโจมตีด้วยตะเกียบมาจากทิศทางอื่นอีกครั้ง——นี่คือวิชาฝ่ามือกายท่องทะยานแปดทิศ กระบวนท่าตามติด มิอาจป้องกัน!
จางเย่ได้แต่พุ่งเข้าชนด้วยกำลัง!
สะบัดตะเกียบรับมือเหราอ้ายหมิ่น!
เหราอ้ายหมิ่นพลันพลิกจุดศูนย์ถ่วง!
จางเย่ออกแรงกดดันทันใด!
เหราอ้ายหมิ่นใช้วิชากายท่องทะยาน!
จางเย่ใช้วิชากายตามติด!
สองวิชาที่แตกต่างกันโดยสิ้นเชิงเข้าปะทะกัน!
เปรี้ยง!
ตะเกียบทั้งสองคู่โจมตีกันอีกครั้ง จนใกล้ถึงจุดพังทลายแล้ว!
“น่าจะพอได้แล้วมั้ง” จางเย่หมุนข้อมือที่รู้สึกเจ็บสองสามครั้ง แล้วกล่าว “ลองกันพอแล้ว คุณยังเจ็บอยู่นี่นา ผมเองก็ยังไม่หายบาดเจ็บเหมือนกันนะ”
เหราอ้ายหมิ่น “พูดอะไรของนาย? ยังไม่ได้เอาจริงกันเลย”
จางเย่ “ขืนเอาจริง กลัวว่าบ้านคุณจะพังซะก่อน”
เหราอ้ายหมิ่น “พูดจาใหญ่โตเสียจริง หืม?”
ตะเกียบของทั้งสองฟาดฟันกันอีกครั้ง!
เปรี้ยง!
ป้าง!
รุนแรงขึ้น!
รวดเร็วขึ้น!
ที่โต๊ะอาหารในเวลานี้ มีแต่ทำให้คนมองตาค้าง!
ทั่วบริเวณเต็มไปด้วยเงาภาพตะเกียบ! และเสียงปะทะฟาดฟัน!
หนึ่งครั้ง!
ห้าครั้ง!
สิบครั้ง!
ฉับพลันจางเย่ก็รู้สึกตึงเครียด มือซ้ายจับโต๊ะเอาไว้อย่างช่วยไม่ได้ ไม่อย่างนั้นแม้แต่ร่างกายเขาก็คงทรงตัวไม่อยู่แล้ว พลังของเหราอ้ายหมิ่นช่างลึกล้ำนัก!
เหราอ้ายหมิ่นยังคงนั่งอยู่ตรงนั้น ไม่ต้องใช้อะไรพยุงสักนิด!
“ป้าใหญ่สู้ๆ!” เฉินเฉินร้องเชียร์!
หยางซูที่อยู่ข้างๆ ได้แต่อ้าปากตาถลนมองสองคนนี้!
หนึ่งนาทีผ่านไป!
สองนาทีผ่านไป!
ทันใดนั้นจางเย่ก็รู้สึกยันไว้ไม่ไหวอีกต่อไป เขาค่อยๆ ใส่พลังแฝงเข้าไปอย่างไม่มีปี่มีขลุ่ย มือจับโต๊ะแน่นขึ้น!
ฟึ่บ!
ตะเกียบพุ่งปราดราวกับสายลม!
“งั้นก็เอาจริงแล้วนะ!” จางเย่ว่า
เหราอ้ายหมิ่น “ย่อมได้!”
เธอหรี่ตา ไม่พยายามฝืนจากอาการบาดเจ็บสาหัส ใช้โต๊ะช่วยพยุงมือข้างที่จับตะเกียบ ถ่ายพลังแฝงออกไป!
ป้าง!
ตะเกียบทั้งสองคู่ปะทะกัน!
วินาทีต่อมา ภายใต้การจับตาดูอย่างตื่นตะลึงของหยางซูและเฉินเฉิน เมื่อปลายตะเกียบของจางเย่กับเหราอ้ายหมิ่นสัมผัสกัน ตัวตะเกียบก็พลันเปราะบางราวกับตัดกระดาษ! และอ่อนยวบราวกับชิ้นเต้าหู้! เมื่อปะทะกันกลางอากาศ ก็แตกกระจาย!
ตะเกียบหักเป็นสองส่วน!
ตะเกียบของเหราอ้ายหมิ่นปลิวไปข้างหลัง!
ตะเกียบของจางเย่กระเด็นไปติดเพดาน!
ในเวลานี้ โต๊ะกินข้าวก็เกิดเสียงแตกร้าวทันใด!
ขาโต๊ะทั้งสี่ไม่อาจรองรับแรงกดดันจากฝ่ามือของทั้งสองที่จับโต๊ะได้อีกต่อไป ขาโต๊ะไม้ปริร้าว เกิดเสียงคล้ายระเบิด!
ตอนนี้เอง เหราอ้ายหมิ่นสะบัดมือซ้าย เข้าไปถือจานกับข้าวที่ยังกินไม่เสร็จเอาไว้สองจาน จานหนึ่งอยู่ระหว่างนิ้วชี้กับนิ้วกลาง ส่วนอีกจานอยู่ระหว่างนิ้วนางกับนิ้วก้อย มือขวาเองก็ขยับตะเกียบที่หักไปประคองชามข้าวที่ยังกินไม่เสร็จของเฉินเฉินอย่างคล่องแคล่วไหลลื่น!
จางเย่ในเวลานี้ก็ย่อเอวลงต่ำ ท่าทางไม่ต่างอะไรกับเหราอ้ายหมิ่น เขาประคองชามข้าวของตนไว้ด้วยปลายนิ้วชี้กับนิ้วโป้ง จากนั้นก็บิดศูนย์ถ่วงไปด้านหลัง ยืดเท้าออกมา ใช้ปลายเท้ารับจานกับข้าวที่เหลืออีกจาน แล้วยืนอย่างมั่นคง!
ในที่สุดพื้นโต๊ะก็หักร่วงลงบนพื้น!
ปึง!
หมูสามชั้นที่ทั้งสองต่อสู้แย่งชิงกันมาตลอดก็ร่วงลงมา!
ตอนนี้เอง ชามข้าวที่อยู่บนตะเกียบข้างเดียวในมือขวาของเหราหมิ่นรอท่าอยู่เบื้องล่างแล้ว เกิดเสียงตุบเบาๆ ชิ้นหมูสามชั้นที่เย็นแล้วชิ้นนั้นก็นอนสงบนิ่งอยู่ในชามข้าวของเฉินเฉิน
การชี้แนะแลกเปลี่ยนจบลงแล้ว!
เหราอ้ายหมิ่นโยนชามข้าวของเฉินเฉินลงในมือเธอ “กินเถอะ”
สุดท้ายชิ้นเนื้อก็ตกไปอยู่ในชามของเฉินเฉิน!
จางเย่หาที่วางชามข้าวลงเสร็จ ก็ทำท่ายักไหล่อย่างช่วยไม่ได้ “บอกไว้ก่อนนะ ค่าโต๊ะกับตะเกียบผมไม่จ่ายนะ ผมจน”
เฉินเฉินค้อนขวับ!
หยางซูที่อยู่ข้างๆ มีสีหน้าตื่นตะลึง พูดขึ้นว่า “พวกคุณสองคนเป็นใครกันแน่!?”
---------------
ตำแหน่งแปดทิศได้แก่ เฉียน คุน เจิ้น ซวิ่น ตุ้ย เกิ้น ขั่น หลี
[1] 坤(คุน)ในทิศทั้งแปด คือ ทิศตะวันตกเฉียงใต้ เป็นตำแหน่งแห่งดิน หมายถึง แม่ และการยอมรับ
[2] 乾(เฉียน) ในทิศทั้งแปด คือ ทิศตะวันตกเฉียงเหนือ เป็นตำแหน่งแห่งฟ้า หมายถึง พ่อ และการสร้างสรรค์


[Go To Next Chapter]( ./61.md)