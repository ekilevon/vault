##บทที่ 1006 : บทเพลงที่ไม่มีเนื้อร้อง!
ทั้งห้องส่งถูกกลบไปด้วยเสียงปรบมือกึกก้อง
เพลงแรกเปิดมาก็ทำให้บรรยากาศเดือดพล่านถึงขีดสุดแล้ว ไม่มีผู้เข้าแข่งขันแม้แต่คนเดียวที่อยากขึ้นเวทีเป็นรายถัดไป แต่ทว่าบัดนี้หน้ากากโจ๊กเกอร์ก็มายืนอยู่หลังเวทีแล้ว
หานฉีฝืนยิ้ม “อาจารย์คะ”
จางเย่ขานรับในลำคอ
หานฉีมีท่าทีลังเลอีกครั้งก่อนจะกล่าว “พวกเราตั้งเป้าไว้ที่เพลงหน้ากันดีกว่าค่ะ ไปทุ่มให้กับเพลงถัดไปแทน เพลงนี้คุณอย่าไปจริงจังเลย ออมแรงไว้ก่อน เพราะเสียงคุณก็ยังไม่หายดี ยังไม่อยู่ในสภาพพร้อมเต็มที่ แค่ไม่ให้โดนคัดออกก็โอเคแล้วค่ะ”
โจ๊กเกอร์หัวเราะเบาๆ ไม่ได้ตอบอะไร
ต้าเฟยเข้ามา “จะถึงตาคุณแล้วครับ”
โจ๊กเกอร์พยักหน้า
หูเฟยเองก็หาเวลาแวะมาดู เขาเป็นห่วงอาการของโจ๊กเกอร์ แต่กังวลยิ่งกว่าเรื่องที่ช่วงนี้มีกระแสโจมตีเขา “คุณเป็นไงบ้าง?”
โจ๊กเกอร์บอก “ดีครับ”
หูเฟยถอนหายใจ “อย่าใส่ใจคำพูดตามสื่อพวกนั้นเลยนะ”
โจ๊กเกอร์ “ครับ”
หูเฟย “ไม่ต้องไปสนใจพวกเขา และอย่าเก็บมาใส่ใจ แค่ร้องให้ดีในแบบของคุณก็พอแล้ว”
โจ๊กเกอร์พยักหน้า “คำพูดในข่าวออนไลน์ ผมไม่ใส่ใจสักนิด”
“จริงสิ อยากร้องยังไงก็ร้องเลยนะ เนื้อเพลงของคุณคืออาวุธที่แข็งแกร่งที่สุดของคุณ อย่าโยนมันทิ้ง มันคือพลังส่วนหนึ่งของคุณ” หูเฟยปลอบใจ
โจ๊กเกอร์ยิ้ม “ผมเข้าใจดี”
เมื่อเหล่าทีมงานได้ยินดังนั้นก็พากันวางใจ
ไม่เสียทีที่เป็นคนวงการบันเทิง สภาพจิตใจช่างเข้มแข็งกว่าคนธรรมดานัก กระแสกดดันหนักหน่วงปานนี้เขายังอยู่ได้โดยไม่เก็บมาใส่ใจ หาใช่สิ่งที่คนทั่วไปจะทำได้!
ยอดมากอาจารย์โจ๊กเกอร์!
ไม่ต้องไปสนใจคำนินทาว่าร้ายของไอ้พวกนั้นหรอก!
ถึงวันนี้จะแพ้ ก็ไม่มีใครมาดูถูกคุณได้!
อีกด้านหนึ่ง เสียงของต่งซานซานดังลอยมา “และต่อไปนี้ ขอเชิญพบกับนักร้องท่านต่อไป—หน้ากากโจ๊กเกอร์!”
โจ๊กเกอร์สูดหายใจลึก ยกเท้า แล้วก้าวเดินออกไปด้วยจังหวะไม่เร็วไม่ช้า
หานฉีมองส่งแผ่นหลังของโจ๊กเกอร์ ในใจหนักอึ้งไปด้วยความรู้สึกพ่ายแพ้หมดท่า ยังไม่ทันจะขึ้นเวที ยังไม่ทันจะเปิดปาก ก็ถูกลิขิตว่าแพ้แล้ว ความรู้สึกเช่นนี้ช่างน่าอดสูนัก!
ผู้ชมเองก็สับสนไปเช่นกัน!
ตอนนี้คนนับไม่ถ้วนจ้องมองโจ๊กเกอร์ที่ก้าวขึ้นมาบนเวทีอย่างช้าๆ อย่างตกตะลึง
“อะไรนะ?”
“ต่อไปคือโจ๊กเกอร์เหรอ?”
“เชี่ย ทำไมถึงเป็นเขา?”
“นั่นสิ ถ้าเปลี่ยนคู่ต่อสู้ ไม่แน่โจ๊กเกอร์อาจจะเข้ายังพอเข้ารอบไหวก็ได้ โดยเฉพาะหน้ากากใหม่ที่มาเพิ่มสองคนนั้น ไม่มีใครรู้ว่าพวกเขาจะร้องเพลงเป็นยังไง แต่มาเจอดอกไม้ต้องฝน ยังต้องแข่งอะไรอีกล่ะ? เสียงของเขาก็ยังไม่หายดีไม่ใช่เหรอ? ต่อให้เอาเพลงกระชากอารมณ์ออกมาได้อีกสองเพลง หรือทางต้นสังกัดจะแต่งเนื้อเพลงของซาบซึ้งสะเทือนฟ้าสะท้านดินให้เขาอีก แต่ทุกคนเคยหลงกลเขาไปแล้วครั้งหนึ่ง ไม่มีทางหลงกลเป็นครั้งที่สองหรอก”
“งานนี้ปิดประตูแพ้ได้เลย”
“ต่อให้เสียงของโจ๊กเกอร์หายดีก็เปล่าประโยชน์!”
“ฉันชอบเนื้อเพลงของเขาจริงๆ นะ เวทีก่อนฉันก็ได้มาดูสด แล้วก็โหวตให้เขาด้วย แต่ถ้าตัดอารมณ์เรื่องเนื้อเพลงออกไป คิดว่าต่อให้เป็นที่สามโจ๊กเกอร์ก็ยังคว้ามาไม่ได้หรอก”
“ตอนนี้สื่อก็ด่าเขาทั้งนั้น”
“ที่จริงแชมป์รอบที่แล้วไม่ควรเป็นเขา”
เหล่าผู้ชมชี้ไปที่เวที พูดคุยวิจารณ์เสียงดัง
อย่างไรก็ตาม จางเย่กลับคล้ายไม่รู้สึกรู้สา ก้าวไปตรงกลางเวทีอย่างสงบ แล้วหลับตาลง ราวกับไม่ได้ยินอะไรทั้งสิ้น เหตุการณ์อย่างนี้เขาเคยผ่านมาแล้วมากมายหลายต่อหลายครั้ง มากจนขนาดที่ตัวเขาเองก็นับไม่ถูก
เฉินกวงมองเขา แล้วถอนหายใจ
จางเสียพูดขึ้น “สถานการณ์ของโจ๊กเกอร์เสียเปรียบมาก”
กระแสกดดันหนักหน่วงนัก จนแทบจะตัดสินว่าโจ๊กเกอร์สิ้นชีพไปแล้ว
แสงไฟสลัวลง
เป็นสัญญาณบอกว่าการแสดงกำลังจะเริ่ม
ดอกไม้ต้องฝนไม่ได้กลับไปที่ห้องพัก แต่คอยดูเขาอยู่ที่ข้างเวที
ที่หลังเวที ไม้ใกล้ฝั่ง ทานตะวัน และเหล่านักร้องทุกคนต่างจ้องหน้าจอมอนิเตอร์ตาไม่กะพริบ ความจริงพวกเขาก็อยากรู้ว่าวันนี้โจ๊กเกอร์จะร้องเพลงอะไรได้
เสียงดนตรีดังขึ้น
เป็นเสียงบรรเลงเปียโน
แต่ในวันนี้ คนที่ดีดเปียโนไม่ใช่จางเย่ เพราะเพลงนี้ยากเกินไป ยากจนถึงขนาดที่จางเย่ไม่อาจจะแยกประสาทให้ร้องและดีดเพลงไปพร้อมกันได้ กระทั่งตอนที่ซ้อมเพลงเขาก็ไม่แม้แต่จะร้องออกมา เพราะเกรงว่าคอของตนจะรับไม่ไหว—ใช่แล้ว เพลงที่เขานำมาประชันในวันนี้เป็นบทเพลงที่มีความยากถึงขั้นนั้น!
ชื่อเพลงปรากฏขึ้นบนจอเหนือเวที
‘Opera—Dedicated to Love’
แขกรับเชิญกะพริบตาด้วยความสับสน
ผู้ชมก็ไม่เข้าใจ
โอเปรา?
มันคืออะไร?
ไม่เคยได้ยินมาก่อน นายจะร้องเพลงที่แต่งขึ้นมาใหม่อีกแล้วเหรอ? คิดจะใช้เนื้อเพลงเป็นไม้ตายอีกรึไง?
ทันใดนั้น เมื่อถึงช่วงที่เปียโนผ่อนเมโลดี้ลง โจ๊กเกอร์ก็เปิดปาก :
“ฮา...”
“ฮ้า ห่า...”
“ห่าฮาฮา ฮ้าห่า...”
แขกรับเชิญตะลึง!
ผู้ชมตะลึง!
นักร้องผู้เข้าแข่งขันคนอื่นก็ตะลึง!
พอได้ยินเสียงร้องที่เอื้อนออกมาไม่กี่วรรคแรก หลายคนก็พลันขนลุกขึ้นมา!
เสียงหลบ!
โจ๊กเกอร์เองก็กำลังใช้เสียงหลบ!
เชี่ย! โจ๊กเกอร์จะใช้เสียงหลบมาเผชิญหน้ากับดอกไม้ต้องฝนตรงๆ งั้นเหรอ?
ไม่มีทาง! นี่มันเป็นไปไม่ได้ชัดๆ! ต้องมีเสียงหลบแค่สองวรรคต้นนี้แน่ วรรคหลังก็คงใช้เสียงจริงแล้ว!
ดอกไม้ต้องฝนมองโจ๊กเกอร์ที่อยู่บนเวทีอย่างประหลาดใจ และทำอะไรไม่ถูก!
“ฮา...”
“ฮ้า ห่า...”
“ห่าฮาฮา ฮ้า ห่า...”
ไม่มีเสียงจริง!
เป็นเสียงหลบทั้งหมด!
เหล่าผู้ชมฟังแล้วอึ้ง!
จางเสียก็ตะลึงงันอยู่ตรงนั้น “นี่ เทคนิคการร้องนี้ นี่มันเสียงหลบ…”
เอมี่อุทาน “เป็นไปได้ยังไง!”
หวังจุยซูเองก็ตะลึง!
เฉินกวงเองก็ไม่ต่างกัน!
ในช่วงที่หน้ากากดอกไม้ต้องฝนกำลังแสดงอยู่ มีคนพูดไว้ว่า ทั่วทั้งวงการดนตรีไม่อาจหาคนที่ร้องเสียงหลบเช่นนี้ได้อีก แต่ไม่ทันไร ก็ราวกับมีฝ่ามือฟาดใส่หน้าของพวกเขาอย่างรุนแรง!
โผล่มานั่นอีกคนแล้ว!
หนำซ้ำแม่งยังเป็นคนที่ร้องเสียงหลบขั้นเทพ!
เสียงหลบของหน้ากากดอกไม้ต้องฝนเต็มไปด้วยความปรวนแปร จุดแข็งอยู่ที่ความประณีต!
แต่เสียงหลบของโจ๊กเกอร์กลับมีจุดเด่นที่ความดุดัน อัดแน่นไปด้วยความเข้มข้น เต็มไปด้วยอารมณ์ ราวกับคมมีด เพียงอ้าปากก็กระแทกเข้าหัวใจของทุกคน ทำให้ผู้คนสั่นสะท้านอย่างไม่ทันตั้งตัว!
นี่มันอะไรกัน?
มันเกิดอะไรขึ้น?
หานฉีกับทีมรายการเองก็ตะลึงงัน!
ไม่มีผู้ใดคาดคิดว่าโจ๊กเกอร์จะร้องเพลงได้ถึงขนาดนี้ และไม่มีผู้ใดคิดว่าโจ๊กเกอร์จะใช้เสียงหลบได้ถึงขั้นนี้! นี่มันช่างน่าตกใจ! เทคนิคการร้องแบบนี้ช่างน่าตกใจจริงๆ!
จางเย่ไต่เสียงขึ้นสูง
“ฮาห่าฮาห่าฮ้า”
“ฮาห่าฮาห่าฮ้าฮา”
“ฮ้าฮาฮา ฮาห่า”
เสียงหลบถูกลากสูง ราวกับพุ่งขึ้นสู่หลังคา!
เหล่าผู้ชมฟังถึงตรงนี้ก็พลันควบคุมอารมณ์พลุ่งพล่านเอาไว้ไม่อยู่แล้ว!
“สวรรค์ทรงโปรด!”
“นี่...นี่มัน…”
“นี่มันสุดยอดไปเลยนี่?”
“เช็ดเข้!”
“เนื้อเพลงล่ะ?”
“เนื้อเพลงอยู่ไหน?”
“นั่นสิ ทำไมไม่มีเนื้อเพลง ไม่มีได้ไง?”
จางเย่ยังคงร้อง
“ฮ้า ฮ้าฮาฮา”
“ฮาห่า ฮาฮ้าฮา”
“ห่าฮาฮ้าฮา ฮาฮาห่า”
“ฮาห่าฮา ฮ้าฮาห่า”
เสียงออกมาจากลำโพงมีแค่คำว่า ‘ฮา’ เพียงอย่างเดียว!
ผู้ชมถูกบทเพลงนี้ของโจ๊กเกอร์ทำเอาตื่นตระหนกไปอีกครั้ง!
ไม่มีเนื้อเพลง!
เพลงนี้แม่งไม่มีเนื้อร้อง!
เหล่านักดนตรีก็ตะลึงงัน!
ผู้กำกับดนตรีไป๋หย่วนเฟยอ้าปากค้างยิ่งกว่า!
ในที่สุดพวกเขาก็รู้แล้วว่าทำไมตอนซ้อมก่อนหน้านี้โจ๊กเกอร์ถึงไม่เปิดปาก ในที่สุดพวกเขาก็รู้แล้วว่าเหตุใดโจ๊กเกอร์ถึงแค่ฮัมเพลงก็ซ้อมได้แล้ว เพราะเพลงนี้แม่งไม่มีเนื้อร้องนี่เอง!
มีเพลงแบบนี้อยู่ด้วยเหรอ? บทเพลงเพลงหนึ่ง...ไม่มีเนื้อร้องก็ได้เหรอ? ในโลกแห่งนี้ ไม่มีเพลงประเภทนี้ ไม่มีเลยแม้แต่เพลงเดียว แต่ที่โลกเดิมของจางเย่ เพลง ‘Opera—Dedicated to Love’ นี้ไม่มีเนื้อเพลงจริงๆ ต้นฉบับแสดงโดยวีตัส[1] นักดนตรีชื่อดังชาวรัสเซีย และเทอรี่ หลิน[2] ก็เคยนำมาร้องในเวทีรายการ ‘I am a Singer’ โดยใช้ชื่อเพลงเป็นภาษาอังกฤษว่า ‘Opera’ จนตื่นตะลึงไปทั้งเวที บังเกิดเป็นผลลัพธ์อันน่าทึ่ง!
และในวันนี้ จางเย่ก็ได้ย้ายบทเพลงชื่อก้องในโลกเดิมมายังเวทีนี้แล้ว!
ปรากฏว่าไม่ใช่แค่ทำให้คนทั้งเวทีตะลึง!
แต่เป็นตกใจกันจนนิ่งอึ้ง!
เพราะคนที่โลกนี้ไม่เคยฟังเพลงที่ไม่มีเนื้อร้องมาก่อน!
ทุกคนต่างรู้ดีถึงกระแสสงสัยในคุณสมบัติการเป็นแชมป์รอบที่แล้วของหน้ากากโจ๊กเกอร์ ว่าเขาเพียงแต่อาศัยความหมายของเนื้อร้องในบทเพลงมาเป็นไม้ตาย เป็นชัยชนะที่ไม่สมศักดิ์ศรี!
แต่ในวันนี้ เมื่อหน้ากากโจ๊กเกอร์ขึ้นเวทีอีกครั้ง เพลงของเขาแม่งดันไม่มีเนื้อร้องตั้งแต่ต้นจนจบ นี่คือการตอบโต้ เป็นการตอกหน้าอย่างชัดเจน!
ซ้ำยังตอกได้อย่างร้ายกาจมาก!
ร้องเพลงได้น่าตกใจ!
ทั้งที่ไม่มีเนื้อร้องเลยสักท่อน! แต่ทำไม? ทำไมเสียงเพลงนี้ถึงราวกับปรากฏเป็นภาพลอยออกมาให้เห็นตรงหน้า!
มันเพราะอะไรกัน?
เพราะอะไรพวกเขาถึงได้ขนลุกเกรียวไปทั้งตัวเมื่อได้ยินเสียงร้องนี้?
เหล่าผู้ชมตกใจจริงๆ!
โดยเฉพาะเมื่ออยู่ๆ โจ๊กเกอร์ก็หยุด แล้วพลันลากเสียงหลบยาวไปถึงห้าหกวินาที ซ้ำยังเปลี่ยนคีย์เสียงไปอีกขั้น!
เวลานี้ ผู้ชมนับไม่ถ้วนในห้องส่งพลันลุกขึ้นยืนพลางกู่ร้องออกมาอย่างสุดจะกลั้น!
คลั่งไปแล้ว!
ผู้ชมต่างคลุ้มคลั่ง!
ไป๋หย่วนเฟยแทบเป็นลมพับไปกับพื้น!
ก่อนขึ้นเวทีเขายังพยายามปลอบใจโจ๊กเกอร์ เพราะกลัวว่าโจ๊กเกอร์จะได้รับผลกระทบจากกระแสวิจารณ์ กลัวการที่คนอื่นด่าว่าเขาชนะเพราะอาศัยเนื้อเพลงจะกระทบต่อการแสดง จนบัดนี้ทั้งหูเฟยและทีมรายการยังจำคำตอบของโจ๊กเกอร์ได้ชัดเจน โจ๊กเกอร์กล่าวอย่างหนักแน่นว่าเขาไม่ใส่ใจเลยสักนิด
ตอนนั้นทุกคนก็เชื่อ!
แต่ตอนนี้ ทีมรายการต่างอยากพากันกระอักเลือด!
ไม่ใส่ใจ?
ไม่ใส่ใจกับมารดามันสิ!
นี่มันแม่งใส่ใจสุดๆ ชัดๆ เลยไม่ใช่เรอะ!?
=============
[1] วีทาลี วลาดาโซวิช กราชอฟ (รัสเซีย: Вита́лий Владасович Грачёв, อักษรโรมัน: Vitaly Vladasovich Grachyov; เกิดวันที่ 19 กุมภาพันธ์ ค.ศ.1979) หรือที่รู้จักในชื่อ วีตัส (รัสเซีย: Ви́тас, อักษรโรมัน: Vitas) เป็นนักร้องชาวรัสเซียที่เกิดในลัตเวีย ผู้มีจุดเด่นในการใช้เสียงสูงระดับเฮดวอยซ์ (Head Voice) เป็นนักร้องชายที่มีความกว้างของเสียงมากถึง 5 อ็อกเทฟ บทเพลงของวีตัสที่ถือว่าประสบความสำเร็จและทำให้เขาเป็นที่รู้จักไปทั่วโลกคือเพลง "โอเปราทู" (Opera 2) และเพลง "เดอะเซเวนต์เอลลีเมนต์" (The 7th Element) อัลบั้ม Philosophy of Miracle
[2] เทอรี่ หลิน (Terry Lin หรือ 林志炫) นักร้องชาวไต้หวัน


[Go To Next Chapter]( ./107.md)