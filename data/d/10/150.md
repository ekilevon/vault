##บทที่ 1050 : ความสนใจคาดเดาจากในวงการ!
เช้านี้
ที่ต่างๆ ในอินเทอร์เน็ตต่างเต็มไปด้วยกระทู้พูดคุย และเนื้อเพลง ‘คุณต่งครับ’ หญิงสาวแซ่ต่งทั่วประเทศพลันเป็นที่พูดถึงทันที! บทเว็บไซต์ดนตรีที่เป็นคู่สัญญากับสถานี BTV มียอดคลิกฟังบทเพลง ‘คุณต่งครับ’ ที่ร้องในรายการไปแล้วถึงสิบล้านครั้ง ควรทราบว่า จนถึงตอนนี้ รายการเพิ่งออกอากาศไปได้เพียงสิบสองชั่วโมงเท่านั้น ส่วนเพลงที่หน้ากากไม้ใกล้ฟังใช้มาสู้กับเพลง ‘คุณต่งครับ’ และเป็นบทเพลงที่ทำให้หน้ากากไม้ใกล้ฝั่งได้ชัยไปในครั้งนี้ มียอดคลิกฟังเพียงสองล้านครั้ง ต่างกันถึงห้าเท่า!
“ขอบคุณโจ๊กเกอร์ที่ร้องเพลงซึ้งแบบนี้ออกมา!”
“เป็นเพลงที่ฉันชอบที่สุดในปีนี้เลย!”
“ภรรยาผมแซ่ต่งล่ะ!”
“แฟนผมก็เหมือนกัน ในที่สุดผมก็รู้แล้วว่าจะขอเธอแต่งงานยังไงดี ผมซื้อแหวนเตรียมไว้แล้ว พรุ่งนี้ผมจะส่งเพลงนี้ให้เธอ ทุกคนอวยพรผมด้วยนะ!”
“ยินดีด้วย!”
“ขอให้สำเร็จนะพี่น้อง!”
“สู้ๆ!”
ที่บ้าน
แม้แต่ตัวจางเย่เองก็ค่อนข้างคาดไม่ถึงกับผลลัพธ์เช่นนี้ เขารู้ว่า ‘คุณต่งครับ’ เป็นเพลงที่ผู้คนมองข้ามได้ง่าย แต่ก็ไม่คิดว่าจะมาระเบิดฮอตฮิตที่โลกใบนี้ขนาดนี้
ทันใดนั้น เสียงเตือนข้อความในมือถือก็ดังขึ้น
เป็นมือถือของโจ๊กเกอร์
ข้อความจากเบอร์แปลก : สวัสดีค่ะ ฉันคือไม้ใกล้ฝั่ง
จางเย่สับสนเล็กน้อย แล้วพิมพ์ข้อความตอบกลับไป : สวัสดี
ไม้ใกล้ฝั่ง : ขอเบอร์คุณมาจากทีมรายการ อยากบอกว่า ฉันขอถอนคำพูดที่พูดกับคุณไปเมื่อวันก่อน
จางเย่ : ไม่เป็นไร
ไม้ใกล้ฝั่ง : ไม่เป็นไรไม่ได้ค่ะ เมื่อคืนนี้ฉันกลับไปฟัง ‘คุณต่งครับ’ อีกหลายรอบ เป็นเพลงที่ดีจริงๆ
จางเย่ : ขอบคุณ
ไม้ใกล้ฝั่ง : ถ้าให้ผู้ชมโหวต แชมป์สัปดาห์นี้น่าจะเป็นคุณ
จางเย่พิมพ์กลับไปทันที : ก็ไม่แน่
ไม้ใกล้ฝั่ง : แน่สิ
จางเย่ : ไม่แน่จริงๆ เพลงนี้เดิมทีก็ไม่ใช่เพลงสำหรับใช้แข่ง
ไม้ใกล้ฝั่ง : เพลงดีก็คือเพลงดี ไม่เกี่ยวกับการแข่ง
จางเย่ : ก็ได้
ไม้ใกล้ฝั่ง : จะรอเพลงอาทิตย์หน้าของคุณนะคะ
จางเย่ : เช่นกัน ผมเองก็คาดหวังกับคุณนะ
ไม้ใกล้ฝั่ง : งั้นเจอกันอาทิตย์หน้า
จางเย่ : เจอกัน
เนื้อหาการสนทนาเรียบง่าย แต่จางเย่ก็เริ่มเข้าใจแนวทางและวิถีของไม้ใกล้ฝั่งขึ้นแล้ว เขาพลันนึกถึงคนผู้หนึ่งขึ้นมา เริ่มเห็นเค้าลางจางๆ ทั้งดอกไม้ต้องฝน และไม้ใกล้ฝั่ง เขาพอเดาได้แล้วว่าใครเป็นใคร ซึ่งล้วนแล้วแต่เป็นคนรู้จักทั้งสิ้น มีคนหนึ่งเป็นถึงสหายที่นับว่ามีความสัมพันธ์ดีกับตนและเคยติดต่อกันหลายครั้งแล้ว แต่จางเย่รู้ดีว่า แม้เขาจะเดาอีกฝ่ายออก แต่เจ้าตัวต้องเดาเขาไม่ออกแน่ๆ ชายหนุ่มปกปิดตัวตนหลายชั้นขนาดนี้ ต่อในคนในวงการร่วมมือกันวิเคราะห์แค่ไหน ก็ป่วยการ พวกนั้นไม่มีทางสงสัยว่าเป็นเขาแน่นอน
จางเย่หัวเราะกับตัวเอง รู้สึกสนุกสนานมาก
ในกรุ๊ปแชตดาราแก๊งคนบ้า ในวันนี้ก็คึกคักมากเช่นกัน
หนิงหลัน “@เฉินกวง @ฟ่านเหวินลี่ เหล่าเฉินเหล่าฟ่านอยู่ไหม?”
เฉินกวง “เพิ่งออน” แล้วก็ส่งอิโมติคอนรูปหน้าหาว
หนิงหลัน “มีตั๋วชมเดอะแมสก์สดไหม? ขอฉันสักห้าใบสิ เพื่อนฉันอยากไปดู เลยฝากฉันมาถาม”
เฉินกวง “ห้าใบเหรอ?”
หนิงหลัน “ใช่ ยิ่งเยอะยิ่งดี”
เฉินกวงว่า “ใบสองใบยังพอว่า ห้าหกใบสงสัยจะไม่ไหว”
ฮั่วตงฟางส่งอิโมติคอนรูปแคะจมูก “ฉันก็อยากได้สามใบ มีพวกญาติผู้ใหญ่มาหา บอกว่าอยากดูการแสดงสดมาก เหล่าเฉิน หวังพึ่งนายแล้วล่ะ”
ดาราภาพยนตร์อีกคนหนึ่งว่า “ฉันเองก็อยากได้ใบหนึ่ง มีอยู่ไหม?”
ดาราที่จะเข้ามาอยู่ในกลุ่มแชตนี้ได้ ล้วนเป็นระดับ B ขึ้นไป ตำแหน่งในวงการไม่ยิ่งหย่อนไปกว่ากัน ถ้าหากพวกเขาคิดจะไปที่ห้องอัดด้วยตัวเอง ทางสถานี BTV คงออกมาต้อนรับแทบไม่ทัน และต้องไฟเขียวให้แน่นอน แต่เมื่อพวกเขาอยากได้ตั๋วไปให้เพื่อน จะออกหน้าเองก็ไม่ดีนัก นั่นเพราะข้อแรกคือไม่จำเป็น และข้อสอง สายสัมพันธ์ของพวกเขากับทางสถานีก็ไม่ได้ดีเลิศเป็นพิเศษอะไร ไม่ต้องถึงกับสร้างความสัมพันธ์เพื่อตั๋วเพียงไม่กี่ใบ
เฉินกวง “พวกนายเห็นฉันเป็นคนขายตั๋วผีรึไง?”
ฟ่านเหวินลี่พูด “เหอๆ เรื่องนี้มาถามเหล่าเฉินก็ไม่มีประโยชน์หรอก เขาไม่ได้เส้นใหญ่ขนาดนั้น จางเย่ก็อยู่ในกลุ่มแชตไม่ใช่เหรอ? ทำไมไม่ไปถามเขาล่ะ”
เสี่ยวตง “ช่วยเรียกให้ @จางเย่”
หนิงหลัน “จริงด้วย ลืมจางเย่ไปเลย!”
จางเย่ซึ่งอยู่บ้านได้ยินเสียงข้อความเด้งเตือน เมื่อเปิดกรุ๊ปแชตดู ก็ไม่มีบ่ายเบี่ยง ตอบรับทันที “ได้ ผมรู้แล้ว ประมาณสิบใบใช่ไหม?”
หนิงหลัน “ใช่แล้ว”
ฮั่วตงฟาง “ลำบากรึเปล่า? ถ้าลำบากก็ไม่ต้องนะ”
จางเย่ “เรื่องเล็ก”
จางเย่เพียงแค่โทรศัพท์สายหนึ่ง
ไม่นาน เขาก็พิมพ์ข้อความ “ติดต่อเรียบร้อย เอาเบอร์ให้นะ 138xxxxxxxxx วันศุกร์ตอนไปถึงให้เพื่อนพวกคุณโทรไปที่เบอร์นี้ จะมีคนมารับ”
หนิงหลันส่งอิโมติคอนหน้ายิ้ม “ขอบใจนะจาง”
ฮั่วตงฟาง “ขอบคุณมาก”
ที่สถานี BTV ก็ยังคงเป็นจางเย่ที่เส้นใหญ่กว่าใคร ถึงแม้เขาจะไม่ได้มาร่วมผลิตรายการในครึ่งหลัง มีเพียงชื่อห้อยว่าเป็นผู้สร้างสรรค์รายการ แต่ใครๆ ต่างก็ทราบถึงน้ำหนักคำพูดของจางเย่ที่มีต่อทีมรายการเดอะแมสก์ซิงเกอร์ ว่าเทียบเทียมกับผู้กำกับใหญ่หูเฟย!
หนิงหลัน “ตอนนี้เดอะแมสก์ซิงเกอร์ฮิตมากเลยนะ”
จางเย่ยิ้ม “เจ๊หนิงสนใจมาร่วมรายการไหม?”
หนิงหลัน “ฮ่าๆ ช่างฉันเถอะ เสียงแหบอย่างฉันนี่ ไม่ได้ร้องเพลงนานแล้ว”
เสี่ยวตง “อาจารย์จางคะ ค่าชื่อเสียงของคุณช่วงนี้ไม่กระเตื้องเลย จะโดนคนไล่ทันเอานะ”
จางเย่ส่งเสียงอืม
เสี่ยวตง “ถ้ายังไงคุณลองออกอัลบั้มดูดีไหมคะ? ที่ค่ายเพลงนี่ฉันก็รู้จักคนไม่น้อย คงช่วยทำเพลงให้คุณได้พิเศษ ปล่อยลงอินเทอร์เน็ตโดยตรง ก็ไม่น่าจะเกี่ยวกับเรื่องที่โดนแบนนะคะ”
จางเย่ส่งอิโมติคอนรูปหน้าเอ๋อ
หนิงหลันขำ “เขาร้องเพลงได้ที่ไหนกันล่ะ!”
ฮั่วตงฟางเสริม “เคยฟัง ‘จดหมายถึงบ้าน’ ของจางเย่มา ก็โอเคนะ แต่เรื่องออกอัลบั้มนี่...เอ่อ เลิกคิดดีกว่า ฉันว่ามันจะแย่เอา แค่กๆ” ที่เขาพูดนั้นนับว่านุ่มนวลแล้ว
เสี่ยวตง “ร้องสดต้องไม่ไหวแน่ล่ะ แต่ลองอัดดูก็ได้นี่คะ อย่างมากก็แค่อัดใหม่ ครั้งเดียวไม่ได้ก็สิบครั้ง สิบครั้งไม่ได้ก็ยี่สิบ มันจะต้องมีตอนที่ร้องได้ดีบ้างล่ะน่า อีกอย่างก็ใส่เอฟเฟกต์กลบได้ด้วย เดี๋ยวนี้เทคโนโลยีก้าวหน้าจะตายไป ต่อให้ร้องเพี้ยนก็ซ่อมได้”
จางเย่ยิ้ม “ขอบคุณเสี่ยวตง ผมว่าพอดีกว่า”
เสี่ยวตง “ได้ แต่ถ้าต้องการก็ถามฉันได้ตลอดนะคะ ถึงจะร้องห่วยยังไงก็มีวิธีแก้ เรื่องนี้คุณไม่ต้องกังวล”
จางเย่หัวเราะในใจ “โอเค”
จางหย่วนฉีพลันปรากฏตัว “สวัสดีเหล่าสหาย”
“โอ้ แขกหายาก”
“สวัสดีเจ๊จาง”
“เจ๊จางมาแล้วเหรอ?”
“ตื่นเช้าจัง?”
บรรดาเพื่อนฝูงต่างส่งเสียงหัวเราะทักทายเธอ
จางหย่วนฉีกล่าว “ยังอยู่ในผ้าห่มล่ะ เมื่อกี้เสี่ยวตงคุยส่วนตัวมา เสนอให้ลากสมาชิกในวงสปริงการ์เด้นอีกสองคนของเธอเข้ากลุ่มด้วย คนหนึ่งคือเอมี่ อีกคนคือหลี่เสี่ยวเสียน ดังนั้นฉันเลยมาแจ้ง แล้วก็ถามความเห็นของทุกคน โหวตว่ายังไง”
แก๊งคนบ้านี้ จะเรียกว่าเป็นกลุ่มแชตที่มีชื่อเสียงมากที่สุดในวงการบันเทิงก็ว่าได้ ไม่ใช่ว่าใครก็สามารถเข้าร่วมได้ ในนี้ล้วนเป็นดาราศิลปินใหญ่และสุดยอดมืออาชีพแห่งวงการบันเทิง จึงน้อยมากที่จะเชิญคนอื่นมาร่วมกลุ่ม ในบรรดาสมาชิกหลายสิบคนนั้น จางเย่เป็นคนล่าสุดที่เพิ่งถูกดึงเข้ามาเมื่อไม่นานมานี้
เสี่ยวตงส่งอิโมติคอนหน้ายิ้มยิงฟัน “เพราะว่าพวกเธอทั้งสองเป็นเพื่อนสนิท และเป็นสมาชิกในวงของฉัน ดังนั้นฉันขอไม่ออกความเห็นแล้วกันค่ะ”
พูดนั่นพูดนี่ แต่จางเย่ก็ได้รับข้อความแชตส่วนตัวจากเสี่ยวตง
เสี่ยวตงแอบบอก “อาจารย์จาง ช่วยทีค่ะ!”
จากนั้นก็ส่งอิโมติคอนรูปทำหน้าน่าสงสารรัวเป็นชุด
จางเย่ขำ “ได้ เข้าใจแล้ว”
เสี่ยวตงส่งอิโมติคอนหน้ายิ้มทั้งน้ำตา “ขอบคุณค่ะ!”
จากนั้น จางเย่ก็ส่งข้อความเข้าไปในกลุ่มแชตแก๊งคนบ้า “ผมเห็นด้วย ตอนนี้เอมี่นับวันยิ่งโด่งดัง ทางหลี่เสี่ยวเสียนเองก็ขึ้นอยู่กับว่าช้าเร็วเท่านั้น แววดีแบบนี้ต้องรีบดึงเข้ากลุ่มไวๆ!”
ฮั่วตงฟาง “ผมว่าก็ใช้ได้”
เฉินกวง “เอมี่ออกรายการเดอะแมสก์ฯ มาได้หลายตอนแล้ว มีชื่อเสียงไม่เลว นิสัยก็ดี พวกผมเคยคุยกันมาสองสามครั้งก็นับว่าถูกคอดี ผมสนับสนุนแน่นอน ส่วนหลี่เสี่ยวเสียนยิ่งไม่ต้องพูดถึง สถานะของเธอพวกเรารู้กันดี ทุกคนก็น่าจะเดาได้แล้วล่ะนะ?”
หนิงหลัน “ฉันเองก็ไม่มีปัญหา ดึงเข้ามาได้”
คนไม่น้อยต่างออกเสียง ส่วนใหญ่คือเห็นด้วย
จางหย่วนฉีกล่าว “ดีค่ะ ทางฉันไม่มีข้อโต้แย้ง งั้นก็ลากเลย”
อย่างรวดเร็ว ข้อความในกลุ่มเด้งขึ้น
จางหย่วนฉีเชิญเอมี่เข้าแก๊งคนบ้า
จางหย่วนฉีเชิญหลี่เสี่ยวเสียนเข้าแก๊งคนบ้า
“ยินดีต้อนรับสมาชิกใหม่!”
“ยินดีต้อนรับ!”
“ยินดีๆ!”
ทุกคนต่างเป็นมิตร แม้แต่สตาร์คิงก็ออกมาเอ่ยต้อนรับ
เอมี่ตะลึง “สวรรค์ นี่คือกลุ่มแชตในตำนานสินะคะ?”
หนิงหลันหัวเราะ “แก๊งคนบ้าน่ะ”
หลี่เสี่ยวเสียนกล่าวอย่างสุขุม “สวัสดีรุ่นพี่ทุกท่านค่ะ”
เอมี่ “อ๊ากกก ในที่สุดฉันก็ได้เข้าแก๊งคนบ้าแล้ว ตื่นเต้นจัง! อ๊ะ เจ๊จาง อ๊ะ เจ๊หนิงหลัน โว้ว อาจารย์จางก็อยู่ด้วยล่ะ!”
ในวงสปริงการ์เด้น คนที่โด่งดังที่สุดย่อมเป็นหัวหน้าวงอย่างเสี่ยวตง เทียบกับเธอแล้ว สมาชิกอีกสองคนถึงแม้จะมีชื่อเสียงมาก แต่ก็ด้อยกว่าเธอไม่น้อย ดังนั้นนอกจากคนในวงการดนตรีแล้ว เอมี่กับหลี่เสี่ยวเสียนจึงยังไม่นับว่าเป็นที่รู้จักมากนัก เส้นสายก็ธรรมดาสามัญ ดังนั้นการที่เสี่ยวตงแนะนำพวกเธอเข้ากลุ่ม ความจริงก็เพื่อช่วยพวกเธอสร้างเส้นสาย ให้คุ้นหน้ากันไว้ ต่อไปเกิดเรื่องอะไรจะได้จัดการสะดวกมากขึ้น เหมือนกับตอนที่หนิงหลันไปมีเรื่องนอกสถานที่ในคราวก่อน ในกลุ่มก็พากันส่งข้อความจนจางเย่ไปช่วยเธอแก้ไขได้ ต่างคนต่างช่วยเหลือกัน
หนิงหลันเป็นแอดมินกลุ่ม ปกติมีเรื่องอะไรเธอก็จะเป็นคนแจ้ง ส่วนจางหย่วนฉีกับสตาร์คิงหรือสตาร์ควีนคนอื่นแม้จะมีชื่อเสียงโด่งดังที่สุด แต่เวลาของพวกเขาเหล่านั้นมีจำกัด มาปรากฏตัวได้น้อยมาก ดังนั้นเรื่องทั่วไปหนิงหลันจึงเป็นคนออกหน้าทั้งสิ้น
หนิงหลัน “เอมี่ เสี่ยวเสียน ต่อไปมีเรื่องอะไรก็มาถามในกลุ่มได้เลยนะ ไม่ต้องเกรงใจ”
เอมี่ “รับทราบค่ะ”
หลี่เสี่ยวเสียน “ขอบคุณรุ่นพี่ทุกท่านนะคะ”
ฮั่วตงฟางถาม “เอมี่ โจ๊กเกอร์เป็นใครเหรอ?”
เอมี่ “แค่ก ฉันเองก็ไม่ทราบค่ะ”
หนิงหันถามบ้าง “เสี่ยวเสียนล่ะรู้รึเปล่า?”
หลี่เสี่ยวเสียนตอบ “ฉันเองก็ไม่แน่ใจเหมือนกันค่ะ”
หนิงหลัน “วันนี้เหล่าเหอก็มาถามฉันว่ารู้จักโจ๊กเกอร์รึเปล่า ฉันว่าทางสังกัดคงกำลังพยายามทาบทามเขาแน่”
เฉินกวง “เหล่าเหอ? ประธานสังกัดคุณน่ะนะ?”
หนิงหลัน “ใช่แล้ว ตอนนี้คนในวงการตั้งเท่าไรจับตาดูโจ๊กเกอร์ ดอกไม้ต้องฝนกับไม้ใกล้ฝั่งทั้งสามคน ความจริงอีกสองคนก็พอจะเดาได้ไม่ต่ำกว่าแปดหรือเก้าส่วนแล้ว เหลือแค่โจ๊กเกอร์ที่ไม่มีเงื่อนงำอะไรเลยสักนิด!”
จางเย่หัวเราะ แล้วกดปิดหน้าจอกลุ่มแชตลง


[Go To Next Chapter]( ./151.md)