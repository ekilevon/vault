##บทที่ 1152 : ยึดแท่นอันดับหนึ่งของระดับ A อย่างมั่นคง!
ข่าวของจางเย่ปูพรมระเบิดในประเทศอีกครั้ง!
ช่วงหลายวันมานี้ไม่รู้ว่าเป็นครั้งที่เท่าไรแล้ว!
‘จางเย่เลื่อนขึ้นเป็นศาสตราจารย์เต็มขั้น!’
‘ศาสตราจารย์เต็มขั้นที่อายุน้อยที่สุดในประเทศจีน!’
‘ศาสตราจารย์วิชาคณิตศาสตร์อายุน้อยที่สุดในประวัติศาสตร์ถือกำเนิดแล้ว!’
‘ความเคลื่อนไหวที่น่าตกใจของเป่ยต้า!’
‘ภาควิชาภาษาจีนเป่ยต้ามอบตำแหน่งรองศาสตราจารย์ให้จางเย่?’
‘ศาสตราจารย์ควบสองสาขาวิชาคนแรกในประวัติศาสตร์ของเป่ยต้าปรากฏตัว!’
‘ศาสตราจารย์เต็มขั้นอายุยี่สิบห้าปี คนแรกในประวัติการณ์!’
‘ที่สุดแล้วทางเป่ยต้ายังไม่ได้ออกมาให้คำอธิบายใดกับสื่อ!’
‘วงแหวนแสงแห่งเกียรติยศและชื่อเสียงละลานตารอบกายจางเย่!’
‘นับรวมตำแหน่งรองศาสตราจารย์กิตติมศักดิ์มหาวิทยาลัยสื่อ จางเย่ หรือต้องเรียกว่าบุคคลที่มีชื่อเสียงที่สุดของประเทศจีน!’
กลุ่มแชตแก๊งคนบ้าก็ระเบิดแล้วเช่นกัน
หนิงหลัน : ศาสตราจารย์จาง ออกมาแจกอั่งเปา!
เสี่ยวตง  : ศาสตราจารย์จาง ออกมาแจกอั่งเปา!
ฮั่วตงฟาง : ศาสตราจารย์จาง ออกมาแจกอั่งเปา!
ครั้งนี้จางเย่ไม่ส่งแค่เศษสตางค์อีกแล้ว แต่ส่งอั่งเปาขนาดใหญ่จริงๆ!
เอมี่มือเร็วเก็บได้เยอะที่สุด “ว้าว ขอบคุณค่าบอส!”
จางเย่ส่งสติกเกอร์หน้ายิ้มไป
หนิงหลัน : ฮ่าๆ ขอบคุณศาสตราจารย์!
เสี่ยวตง : รวยแล้ว ยินดีด้วยศาสตราจารย์จาง!
ฮั่วตงฟาง : สองวันที่ผ่านมานี้ไม่รู้ว่ายินดีกับนายไปกี่ครั้ง ถ้ารวมตำแหน่งรองศาสตราจารย์กิตติมศักดิ์มหาวิทยาลัยสื่อ นายมีตำแหน่งเป็นสามศาสตราจารย์แล้วนะ! ไม่ต้องพูดถึงวงการบันเทิง แม้แต่ในด้านวิชาการ ในด้านการศึกษา ก็ไม่มีใครห้อยป้ายศาสตราจารย์ได้มากกว่านายแล้ว!”
จางเย่ส่งท่าทางเกรงอกเกรงใจไป “ขอบคุณทุกคน”
เสี่ยวตงหดหู่ : ประเด็นคืออาจารย์จางยังไม่ได้ไปสอนใครเลย!
หลี่เสี่ยวเสียน : พรูด เรื่องจริง!
เสี่ยวตงยิ้มแห้ง : นี่ทำให้คนหมดคำพูดสุดๆ  อาจารย์ที่ไม่ไปสอน สุดท้ายได้เป็นศาสตราจารย์เต็มขั้นของภาควิชาคณิตศาสตร์ แถมยังได้เป็นรองศาสตราจารย์ภาควิชาภาษาจีนอีก ฉันไม่รู้จะพูดยังไงดีแล้ว นึกถึงตัวเองหลังเรียนจบปริญญาตรีก็ไปสอบเข้าเรียนต่อปริญญาโท แต่สอบไม่เคยผ่าน! คนเหมือนกันแท้ๆ แต่ทำไมถึงต่างกันขนาดนี้นะ?
ฟ่านเหวินลี่ : ยินดีด้วย!
เฉินกวง : มาเลี้ยงข้าวเลยนะ!
บนอินเทอร์เน็ต
เหล่าชาวเน็ตต่างรู้สึกขำทั้งน้ำตา!
“ศาสตราจารย์เต็มขั้นแล้วเรอะ?”
“สุดยอดเลย!”
“ม.เป่ยต้าให้เขาเป็นข้อยกเว้นจริงสิ?”
“ศาสตราจารย์เต็มขั้นของภาควิชาคณิตศาสตร์นี่ฉันคิดว่าสมควรแล้วนะ ท้ายที่สุดแล้วอาจารย์จางก็พิสูจน์ข้อความคาดการณ์ของเดลเป็นผลสำเร็จ แต่รองศาสตราจารย์ภาควิชาภาษาจีนนี่มันยังไง? ก่อนอื่นหมอนี่เคยไปสอนไหมเถอะ?”
“หนึ่งปีนี้คล้ายว่าไม่เคยไปเลยนะ!”
“พรูด พูดถูก!”
“ยังไงก็ยินดีด้วยนะศาสตราจารย์จาง!”
“จอมตอกหน้าได้อีกหนึ่งฉายาใหม่แล้ว!”
“หลังจากนี้ก็ไม่มีใครทำลายเขาได้แล้วจริงๆ!”
“ถูกต้อง คุณวุฒิและประสบการณ์ของอาจารย์ขัดต่อฟ้าดินแล้ว ยศตำแหน่งก็ตามมาติดๆ แต่ช่วยไม่ได้ ใครใช้ให้เขามีความสามารถกันล่ะ!”
“ร่วมเฉลิมฉลองกันทั่วหล้า!”
“ใช่แล้ว เรื่องยินดีต้องป่าวประกาศ!”
ในบ้าน
จางเย่รีบโทรศัพท์ฉางข่ายเกออย่างรวดเร็ว
ฉางข่ายเกอ -- หัวหน้าภาควิชาภาษาจีนของเป่ยต้า
“หัวหน้าภาคฉาง” จางเย่รีบร้อนถาม “เรื่องนี้เป็นมายังไงครับ?”
ฉางข่ายเกอหัวเราะ “เธอพูดถึงตำแหน่งของเธอเหรอ?”
จางเย่ “ใช่ครับ ผมยังไม่รับจดหมายอะไรเลย ทำไมได้เป็นรองศาสตราจารย์แล้ว?”
ฉางข่ายเกอ “การสนับสนุนของเธอที่มีต่อด้านวัฒนธรรมเป็นที่ประจักษ์ชัดแจ้งแก่สายตาของทุกคน ยกให้เธอเป็นรองศาสตราจารย์ภาควิชาภาษาจีนแล้วมันยังไง? เกินจริงไปหรือ?”
จางเย่ปฏิเสธ “ประเด็นคือ แบบว่า ผมไม่ได้ไปสอนเลยไม่ใช่เหรอครับ”
“ความรู้ความสามารถไม่ได้วัดกันที่ได้สอนกี่คาบ” ฉางข่ายเกอสนับสนุนเขา “ก่อนหน้านี้ก็คิดจะเสนอให้เธอเป็นรองศาสตราจารย์แล้ว แต่ตอนนั้นความกดดันเยอะเกินไป ตอนที่เธออยู่เป่ยต้า เรื่องด่าแขกผู้มีเกียรตินั่นน่าวิตกมาก ส่งผลกระทบไม่น้อย จึงต้องระงับไปก่อน แต่ตอนนี้เธอก็กลับมาดำรงตำแหน่งที่เป่ยต้าแล้ว อาศัยกระแสจากข้อความคาดการณ์ของเดล ภาควิชาภาษาจีนเลยนำเอกสารเสนอเธอเป็นรองศาสตราจารย์ส่งขึ้นไปด้วย ก็ส่งไปพร้อมกับทางเหล่าพานนั่นแหละ คิดไม่ถึงว่าท่านอธิการจะทำให้เป็นกรณีพิเศษ อนุมัติในคราวเดียวเลย”
จางเย่กะพริบตา “อธิการบดีของมหาวิทยาลัยเหรอครับ?”
ฉางข่ายเกอรู้ว่าเขาคิดอะไรอยู่ อธิบายต่อ “ในปีนั้นเรื่องที่เกิดขึ้นก็ผ่านมานานแล้ว ครั้งนั้นตอนสั่งพักงานเธอท่านอธิการก็ถูกบังคับมาเหมือนกัน แต่ตอนนี้เธอรู้แล้วใช่ไหม? นอกจากกลุ่มคนบางส่วนแล้ว พวกเราเป่ยต้าไม่ว่าจะเป็นท่านอธิการบดีหรืออาจารย์และนักศึกษา ต่างก็นับเธอเป็นคนของพวกเราทั้งนั้น ดังนั้นเด็กน้อยเอ๊ย เธอก็อย่าถือโทษโกรธเคืองไปเลย ไม่มีธุระอะไรก็กลับมาดู มาสอนแทนหน่อย นอกจากนี้ ฉันเดาว่าที่ท่านอธิการอนุมัติตำแหน่งศาสตราจารย์เต็มขั้นในภาควิชาภาษาจีนให้เธอได้ กว่าครึ่งก็เพื่อชดเชยที่ติดค้างเธอในปีนั้นด้วย”
เรื่องที่จางเย่โดนลงโทษและถูกสั่งพักงานในปีนั้น เกิดความคิดเห็นแตกแยกกันอย่างมาก!
อาจารย์บางคนคิดว่าเป่ยต้าทำถูกแล้ว อาจารย์ที่ด่าคนแทนนักศึกษานั้นสมควรโดนพักงาน แต่มีอาจารย์บางคนที่รู้สึกว่าไม่เหมาะสม เพราะจางเย่ทำคุณประโยชน์ให้เป่ยต้าไม่น้อย ยิ่งไปกว่านั้นเขาก็ทำเพื่อนักศึกษา อีกอย่างแขกคนญี่ปุ่นคนนั้นก็ค่อนข้างโง่เขลาจริงๆ เป็นพวกเขาที่ผิดก่อน ภายหลังเมื่อจางเย่จากไป เรื่องนี้ก็เงียบหายไปเช่นกัน จนมาถึงเรื่องการสอบเข้ามหาวิทยาลัยของนักเรียนใหม่ในปีนี้ ทุกคนถึงจดจำความมีน้ำใจของจางเย่ได้ในที่สุด
หากไม่ใช่จางเย่ พวกเด็กสอบเข้าอันดับสูงๆ เหล่านั้นคงโดนชิงหัวกวาดเรียบแล้ว! เป็นจางเย่ที่บุกฟาดฟัน ทุบรถ ปล้นคน บดบังเสียงก่นด่าทั้งหลายด้วยตัวเขาเอง! ตลอดช่วงเวลานั้น พวกอาจารย์และอธิการบดีทั้งหลายที่ไม่ชอบจางเย่ ก็ไม่อาจพูดว่าเขาไม่ใช่คนของเป่ยต้าได้แม้แต่ประโยคเดียว!
เรื่องนี้ทำถูกต้องแล้วจริงๆ!
เขาพยายาม ทำ อย่าง สุด ความสามารถ เพื่อเป่ยต้าจริงๆ!
จางเย่รีบพูดทันที “หัวหน้าฉาง คุณอย่าพูดแบบนี้เลย เรื่องครั้งนั้นจริงๆ แล้วเป็นเพราะพฤติกรรมของผมเอง ผมก็รู้ว่ามันไม่เหมาะ แต่ด่าแล้วก็คือด่า หากเกิดขึ้นอีกครั้งผมก็ยังจะด่าพวกเขาเหมือนเดิม ผมเคยโทษเป่ยต้าเราที่ไหน ผมเคยโทษคนอื่นที่ไหนกัน? คุณเห็นผมใจแคบเหมือนไส้ไก่เหรอ?”
ฉางข่ายเกอพยักหน้า “งั้นฉันก็วางใจแล้ว”
จางเย่ยิ้ม “โอเค ขอบคุณมากครับ”
“ไม่ต้องขอบคุณฉัน ออกแรงเรื่องนี้เหมือนแค่ยกมือเท่านั้น” ฉางข่ายเกอพูด “พวกอาจารย์เสี่ยวซูกับเหล่าเจิงเขาพูดถึงเธอตลอด วันไหนว่างๆ ก็กลับมารวมตัวกันนะ”
จางเย่หัวเราะ “ไม่ต้องวันไหนแล้ว ฤกษ์สะดวก เย็นนี้ผมเลี้ยงเอง!”
ฉางข่ายเกอฟังจบก็พูดว่า “ได้ งั้นก็กินมื้อใหญ่ของเธอเย็นนี้!”
“ไม่มีปัญหา!” จางเย่ครึกครื้น “ผมเชิญพวกคณบดีพานไปด้วยดีไหมครับ?”
ฉางข่ายเกอ “เธอเชิญคน พวกเราไปถึงที่!”
จางเย่ “ได้เลย!”
เรื่องใหญ่น่ายินดีแบบนี้ แน่นอนว่าจางเย่ต้องเชิญอย่างทั่วถึง เขารีบโทรเรียกคนมากมาย ทั้งบรรดาอาจารย์จากภาควิชาคณิตศาสตร์และสาขาอื่นๆ ที่เขารู้จัก ซูน่าก็ดี ศาสตราจารย์เจิงก็ดี ต่างเป็นเพื่อนเก่าที่ไม่ได้พบกันมานานแล้ว เจอกันครั้งนี้แน่นอนว่าต้องกินดื่มชุดใหญ่!
……
 
ในคืนวันเดียวกันนั้นเอง
เวลาเที่ยงคืน
ทำเนียบคนดังอัปเดตแล้ว!
ชื่อจางเย่ยังอยู่ที่อันดับหนึ่งของระดับ A อย่างน่าประทับใจ ไม่ขยับเขยื้อนแม้แต่น้อย ทั้งระยะห่างระหว่างอันดับสองจากเดิมที่ห่างกันน้อยนิด ก็ค่อยๆ ขยับห่างมากขึ้นแล้ว! การพิสูจน์ข้อความคาดการณ์ทางคณิตศาสตร์ครั้งนี้เป็นเหมือนฝนที่ตกได้ทันเวลาจริงๆ ทำให้คะแนนนิยมของจางเย่ที่จะล้มมิล้มแหล่ กลับกลายเป็นมั่นคง จนในที่สุดก็สามารถนั่งบัลลังก์อันดับหนึ่งได้อย่างองอาจ ความกลัวอันดับร่วงในพริบตานั้นปลาสนาการไปแล้ว นอกเสียจากว่าคนที่ตามหลังมาอย่างพวกหนิงหลันนั้นจะเป็นเหมือนกับจางเย่ สามารถโด่งดังได้เพียงชั่วข้ามคืน!
แต่ในวงการบันเทิงนี้จะมีจางเย่ได้สักกี่คน?
เรื่องแบบนี้ ไม่ใช่ว่าใครก็สามารถทำได้!
 


[Go To Next Chapter]( ./253.md)