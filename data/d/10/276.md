##บทที่ 1176 : จางเย่พากย์โอลิมปิก (กลางกลาง)
ตอนช่วงบ่าย
ที่สนามแข่งปิงปอง
ซุนหลินหลินปาดเหงื่อ ขณะเดียวกันเพื่อนร่วมทีมและโค้ชเหวยก็เดินเข้ามาหา
เพื่อนร่วมทีม "ยอดเยี่ยมมาก!"
ซุนหลินหลินพูดด้วยความมั่นใจ "ก็ปกติน่า"
ครูฝึกหญิงยิ้ม "หลินหลิน เธอดังแล้วนะ!"
ซุนหลินหลินชะงัก "เอ๋? ไม่มั้งคะ?"
"เธอดังแล้วจริงๆ!" เพื่อนร่วมทีมของเธอเองก็หัวเราะลั่นเช่นกัน
"หือ? แต่นี่เพิ่งผ่านไปแค่การแข่งรอบควอเตอร์ไฟนอลเกมเดียว ยังไม่ใช่รอบชิงด้วยซ้ำนะ?" ซุนหลินหลินยังคงงุนงง ดังอะไรกัน? ฉันได้แชมป์มาก็หลายครั้ง ไม่เห็นจะดังอะไรตรงไหน กีฬาปิงปองเดิมก็ถือเป็นจุดแข็งของประเทศนี้อยู่แล้ว การได้แชมป์นับว่าเป็นเรื่องสมควร ประชาชนทุกคนต่างเคยชินแล้ว จึงไม่ได้ให้ความสนใจอะไรเท่าไรนัก
"เธอไปดูในเน็ตเองเถอะ!"
"ใช่ ไปดูการถ่ายทอดสดการแข่งของเธอย้อนหลังสิ!"
ที่ห้องพักนักกีฬา พอซุนหลินหลินดูคลิปย้อนหลังในมือถือจบก็แทบจะเป็นลม!
เพื่อนร่วมทีมของเธอกระเซ้า "เป็นไง? ผู้ชมน่ะขำพรืดเลยนะ!"
ซุนหลินหลินยิ้มจืดเจื่อน "ใครจะไปคิดว่าจะเชิญจางเย่มาระหว่างการแข่งขันล่ะ ใครจะไปคิดว่าเขาจะเอาฉันไปแซวกัน"
เพื่อนร่วมทีมหญิงนั้นหัวเราะดังลั่น "จางเย่พากย์สะใจจริงๆ เสียดสีสมาพันธ์กีฬาเทเบิลเทนนิสสากลได้ดีมาก ชมพวกเราก็ชมซะจนเลิศลอย เรื่องละครตลกของเขา 'จัดไป' นั่น ฉันให้อภัยเขาเรียบร้อยแล้ว!" พูดจบก็ชิงมือถือของซุนหลินหลินมา "ฮ่าๆ ขอฉันดูอีกรอบนะ ขำแทบตายแล้ว!"
……
 
การแข่งขันของทีมชาติปิงปองจีนนั้นจบไปหลายรายการแล้ว แม้ว่าผลงานประเภททีมของทีมชาติปิงปองจีนในช่วงหลายปีนี้จะไม่ดีนัก โดยเฉพาะทีมชาย แต่ก็ไม่มีข้อโต้แย้งว่าการแข่งขันประเภทเดี่ยวนั้นถือว่าเหนือกว่าอย่างเห็นได้ชัด จนสามารถใช้คำว่าใช้แรงแค่เป่าฝุ่นก็เอาชนะการแข่งขันได้แล้ว
ที่ห้องส่งถ่ายทอดสด
อวี๋อิ่งอี๋ยิ้ม "ค่ะ สำหรับการบรรยายในวันนี้ก็จบลงเพียงเท่านี้นะคะ"
เป้าหาน "ผู้ชมทุกท่าน สวัสดีค่ะ"
จางเย่พูดอย่างเยือกเย็น "ลาก่อนครับ"
แม้เสร็จงานแล้ว แต่การแข่งขันยังดำเนินต่อไป เพียงแต่เปลี่ยนเป็นผู้บรรยายคนอื่นรับช่วงต่อเท่านั้น
พอปิดกล้อง อวี๋อิ่งอี๋ก็ฟุบลงกับโต๊ะ ส่งเสียงหัวเราะลั่น
เป้าหานเห็นเธอหัวเราะเข้าก็อดส่งเสียงหัวเราะหึไม่ได้ "ศาสตราจารย์จาง คุณพากย์กีฬาไม่อยู่ในร่องในรอยเลย ทำเอาฉันกับอาจารย์อวี๋ต้องหลุดขำระหว่างถ่ายทอดสดจนได้"
อวี๋อิ่งอี๋เงยหน้าขึ้น "ฉันไม่ได้ขำนะ ฉันน่ะเพิ่งจะได้ขำตอนนี้เอง ไอ้หยา ฉันนับถือแล้วจริงๆ ไม่เคยเห็นใครพากย์กีฬาแบบนี้มาก่อนเลย!"
ขณะนั้นเอง ผู้บริหารของ CCTV-Sports หลายคนก็เดินเข้ามาในห้อง
"ศาสตราจารย์จาง!"
"อ้อ ผู้กำกับหวัง"
"ทำได้ดีเลยครับ!"
"ต่อไปก็พากย์แบบนี้นะครับ?"
"ครับ แบบนี้แหละ! ถึงจะมีเสียงคัดค้านอยู่บ้าง แต่กระแสตอบรับของผู้ชมดีมากเลย!"
"เหรอครับ?"
"ใช่ คุณไปดูในเน็ตก็รู้!"
พวกเขาอยู่ระหว่างการถ่ายทอดสด ไปห้องน้ำยังไม่ได้ แน่นอนว่าไม่มีเวลาไปสนใจคอมเมนต์อะไรทั้งสิ้น
เหล่าผู้ชมไม่เพียงแต่มองเป็นเรื่องดีเท่านั้น!
นอกจากเสียงคัดค้านไม่กี่รายแล้ว ทั่วประเทศล้วนแต่ให้คำวิจารณ์ในแง่บวก!
ชาวเน็ตต่างชมเชย!
"สนุกมาก!"
"การแข่งน่ะไม่เท่าไร แต่ว่าคนพากย์นี่สิมีสีสันมาก!"
"ฮ่าๆๆ ฉันดูไปหัวเราะไปเลยล่ะ!"
"จางเย่โคตรตลกเลย!"
"ไม่เคยเจอใครพากย์แบบนี้มาก่อนเลย!"
"ใช่ ได้เปิดหูเปิดตาจริงๆ!"
"เห็นชัดๆ ว่าเป็นการแข่งขันที่น่าเบื่อ แต่สุดท้ายพอให้จางเย่พากย์ ก็กลายเป็นอีกเรื่องไปเลย! นี่มันโคตรเทพ!"
"พากย์แบบนี้ ต้องขอชมจริงๆ!"
"พอเทียบกับการพากย์กีฬาแบบเมื่อก่อนแล้ว นับว่าแปลกใหม่มาก!"
"จางเย่ก็คือจางเย่ การแข่งขันที่น่าเบื่อยังพากย์จนดอกไม้บานเต็มทุ่งได้!"
"ซีซีทีวีสปอร์ตเลือกถูกคนแล้ว!"
"ตอนรู้ว่าจางเย่จะมาพากย์กีฬาโอลิมปิกน่ะ ฉันยังสงสัยอยู่เลยว่านี่มันหมายความว่ายังไงกัน ก็พากย์ได้แต่แบบเดิมๆ ไม่ใช่เหรอ? แต่สุดท้ายพอดูรายการจบฉันถึงรู้ว่าฉันพลาดเสียแล้ว สไตล์แบบจางเย่น่ะ ต่อให้ทอดตามองนักพากย์และนักข่าวสายกีฬาทั่วประเทศนี้ ยังจะมีใครเทียบได้บ้าง?"
"งั้นต่อไปจางเย่ก็จะกลายเป็นนักพากย์กีฬาขาประจำแล้วสิ?"
"เชี่ย ท่าทางต้องรอดูทุกการแข่งแล้ว!"
"ใช่ การแข่งกีฬาที่มีเขาพากย์ต้องสนุกแน่!"
"พรืด สมาพันธ์กีฬาเทเบิลเทนนิสสากลต้องออกมาด่าเขายับแน่!"
เวยป๋อของหนิงหลัน "ฮ่าๆๆ เป็นครั้งแรกเลยนะที่หลังดูปิงปองแล้วต้องหัวเราะสบถคำหยาบแบบนี้!"
เสี่ยวตง "ขอคารวะอาจารย์จาง!"
หลี่เสี่ยวเสียน "อาจารย์จางพากย์ได้ยอดเยี่ยมจริงๆ!"
นักปิงปองทีมชาติซุนหลินหลินก็โพสต์ด้วยอารมณ์ที่ไม่ทราบจะหัวเราะหรือร้องไห้ "@จางเย่ ศาสตราจารย์จางเจ้าขา ฉัน...ที่ฉันโห่ร้องหลังเอาชนะได้น่ะ ฉันดีใจจริงๆ นะคะ ไม่ได้แกล้งทำนะ"
ชาวเน็ตต่างก็ลั่นหัวเราะ
"ฮ่าๆๆ!"
"ซุนหลินหลินต้องร้องไห้เสียแล้ว!"
"ไม่ต้องอธิบายแล้ว"
"หลินหลิน อย่าไปสนใจหมอนี่เลยน่า หมอนี่มันจงใจชัดๆ!"
แน่นอน มีเสียงไม่เห็นด้วยออกมาบ้าง แต่ก็ถูกความเห็นของฝูงชนกลบไปอย่างรวดเร็ว!
"ไม่เห็นสนุกเลยสักนิด!"
"ต่างชาติเห็นเข้าจะคิดยังไง? ต้องด่าพวกเราอีกแน่!"
"เมนต์บนแม่งบัดซบ!"
"ช่างหัวพวกฝรั่งมันสิ!"
"ใช่ ก็ถ่ายทอดสดแค่ในประเทศ เป้าหมายหลักคือผู้ชมในประเทศ! ก็ต้องเข้าข้างทีมชาติเราเข้าข้างคนของเราสิ แกคิดว่าฝรั่งมันพากย์กีฬายังไงล่ะ? เพื่อนชาวออสเตรเลียของฉันน่ะบอกว่าทางโน้นพากย์ก็เสียดสีทีมจีนเหมือนกัน จางเย่ลงมือซะอย่าง เขาพูดอะไรเกินเลยซะที่ไหน?"
"เห็นด้วย วันนี้อาจารย์จางพากย์ได้ดีเลยล่ะ!"
สื่อภายในประเทศก็พาดหัวกันอย่างคึกคัก!
‘นักพากย์คนใหม่แห่งกีฬาโอลิมปิก!’
‘จางเย่เดบิวต์ในวงการนักพากย์กีฬาแล้ว!’
‘บรรยากาศสดใหม่ ปวงประชาล้วนนิยม!’
‘นักพากย์โอลิมปิกที่ไม่เหมือนใคร!’
‘จางเย่พิสูจน์ตัวอีกครั้งว่าเขาคือสุดยอดพิธีกรที่ไม่มีใครมาแทนได้!’
‘จางเย่ปล่อยมุกไม่มีแป้ก เปลี่ยนตัวเองเป็นตลกไปแล้ว!’
หลายคนพอเห็นเข้าก็ต้องหัวเราะ
เปลี่ยนเป็นตลกงั้นเรอะ?
เดิมทีไอ้หมอนี่ก็เป็นตลกอยู่แล้วโว้ย!
สรุปแล้ว การพากย์กีฬาโอลิมปิกครั้งแรกของจางเย่ได้รับคำชมเชยอย่างสูง อวี๋อิ่งอี๋และซุนหลินหลินเองก็พลอยได้รับผลพวงนี้ กลายเป็นโด่งดังขึ้นมาไม่น้อย
ในโลกใบนี้นั้น การพากย์กีฬาในประเทศติดหล่มอยู่ในรูปแบบเก่าๆ มานานเกินไปแล้ว ทั้งไร้อารมณ์ ปราศจากความตื่นเต้น ไม่มีความเปลี่ยนแปลงอะไรเลยสักนิด ไม่ว่าผ่านมากี่พันครั้งก็เหมือนเดิม แตกต่างกันบ้างก็เพียงน้อยนิด ผู้ชมปกติก็ดูแค่การแข่งขันเท่านั้น นักพากย์จะเป็นใครก็ได้ เพราะอย่างไรก็ถือว่าไร้ความหมายอยู่แล้ว แต่ทว่าคราวนี้ CCTV-Sports ประกาศกร้าวว่าจะเปลี่ยนธรรมเนียมแบบเดิมๆ ถือเป็นการเปิดศักราชรูปแบบใหม่ ทำให้ทุกคนยังคงให้ความสนใจกับการแข่งขันได้ และได้รับความสนุกสนานเต็มอิ่มจากมุกตลกและการเสียดสีของนักพากย์อีกด้วย เห็นได้ชัดว่านี่สามารถเพิ่มความสนุกสนานและทำให้ผู้ชมมีอารมณ์ร่วมไปกับการแข่งขันได้มากทีเดียว!
ในวันเดียวกันนั้นเอง
เรตติ้งประกาศออกมาแล้ว
เมื่อได้รับผลเรตติ้ง ช่อง CCTV-Sports ก็มีเสียงโห่ร้องลั่นไปทั่วออฟฟิศคล้ายเข้าปีใหม่กระนั้น!
เรตติ้งพุ่งพรวด!
โดยเฉพาะรอบบ่ายที่มีการถ่ายทอดสด ถึงกับเป็นช่วงเวลาที่เรตติ้งสูงที่สุด!
ข้อมูลที่ออกมานั้นพบว่าเรตติ้งผู้ชมในช่วงเวลานั้นพุ่งพรวดไปถึง 44.3% จนน่าตกใจ ทั้งที่ก่อนนี้เรตติ้งของการถ่ายทอดสดกีฬาโอลิมปิกนั้นร่วงลงไปถึง 30%! แต่พอจางเย่มาพากย์แค่ครั้งเดียว ถึงกับดึงผู้ชมกลับขึ้นมาหน้าจอได้มากขนาดนี้ แม้แต่ผู้บริหารของช่องยังคาดไม่ถึงกับผลลัพธ์เช่นนี้ นี่คือความสำเร็จที่ทำให้คนต้องตาค้าง!
เพิ่งจะวันแรกเท่านั้น!
ยังสูงกว่านี้ได้อีกไหม?
ยังจะทำลายสถิตินี้ได้อีกหรือไม่?
พวกเขาต่างรอคอยใจจดจ่อ เหล่าผู้ชมเองก็รอการพากย์กีฬาวันที่สองของจางเย่อย่างจดจ่อเช่นกัน!
 
 


[Go To Next Chapter]( ./277.md)