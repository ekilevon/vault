##บทที่ 976 : ‘The Mask Singer’ มาแล้ว!
สองวันต่อมา จางเย่ยังคิดไม่ตกว่าจะนำรายการอะไรมาให้พวกต่งซานซานทำจึงดี หลายรายการที่เขาแค่ยกปากกาก็เขียนได้ ทว่าคิดอยู่นานก็แล้วยังไม่เหมาะสม
พวกเขาอยากได้รายการร้องเพลง แต่มีรายการสุดยอดระดับโลกมากมายที่จางเย่ไม่อาจนำออกมาได้ ไม่ใช่ว่าเขาไม่อยาก แต่เขาต้องเว้นเก็บไว้ให้ตัวเอง แม้ว่าช่วงนี้จางเย่จะไม่ได้อยากทำงานพิธีกร แต่ไม่ได้หมายความว่าชาตินี้เขาจะไม่ทำอีกแล้วสักหน่อย หลังจากนี้ต้องทำแน่ รายการวาไรตี้ระดับโลกทั้งหลายนั้นเขาต้องค่อยๆ นำออกมาทีละรายการ ดังนั้นจึงต้องเก็บไว้ทีหลัง เก็บไว้ให้ตัวเขาเอง ขณะเดียวกันรายการร้องเพลงระดับรองลงมา จางเย่ก็รู้สึกว่าไม่เหมาะ อย่างไรก็ไม่ดีพอ ยิ่งนึกไปถึงเรตติ้งเฉลี่ยในตอนท้ายสุด จางเย่ก็ยิ่งมีสีหน้าไม่น่ามอง เพราะมันจะไปถ่วงพวกต่งซานซานกับสถานี BTV ไม่ใช่รึไง?
แบบนั้นไม่ได้!
ใช้รายการไหนดี?
จางเย่ปวดหัวจริงๆ เขาเดินวนไปวนมาอยู่ในห้องรับแขก
แม่รำคาญแกมหงุดหงิด “งานการตัวแกก็ไม่มี ยังมีแก่ใจไปยุ่งเรื่องคนอื่นอีก?”
“คนเขาอุตส่าห์มาขอร้อง ก็ต้องช่วยเขาหน่อยสิ” จางเย่ว่า “นั่นเพื่อนสมัยเรียนผมนะ แล้วสถานีบีทีวีก็ไม่เลวกับผมด้วย”
แม่พูด “แล้วงานแกล่ะ?”
“หาอยู่น่า” จางเย่
แม่ส่ายหน้า “นี่มันกี่วันแล้ว? แกยังไม่ออกสื่ออีก คนเขาจะลืมแกหมดแล้ว”
พ่อกลับบอก “ไม่ต้องรีบหรอก รถจะขึ้นเขาเดี๋ยวก็มีถนนหนทางเอง”
“พูดบ้าๆ!” แม่ถลึงตาใส่ “ตอนนี้ยังจะมีหนทางที่ไหนอีกล่ะ? แต่ละคนเบือนหน้าหนีลูกฉันหมด ล่วงเกินคนตั้งมากขนาดนี้ ยังจะมีหนทางอะไรอีก? สู้ไม่ทำสารคดีหมอกฝุ่นบ้านั่นยังจะดีซะกว่า ชื่อเสียงพรวดพราดขึ้นมา แต่ก็ทำให้เส้นทางภายหลังชะงักไปหมดเลย!”
พ่อขมวดคิ้ว “สารคดีฝุ่นมลพิษเป็นการสร้างกุศลพันปี ทำไมจะไม่ทำ?”
“กุศลพันปีกับผีน่ะสิ” แม่พูดอย่างหัวเสีย “สร้างกุศลพันปียังไง? ขนาดงานดีๆ ตอนนี้ยังหาไม่ได้สักงาน เป็นบุญกุศลตรงไหน?”
จางเย่พูด “พ่อกับแม่อย่าเถียงกันเลย ไม่ต้องห่วงผมหรอกน่า ผมคิดเอาไว้แล้ว”
จากนั้นก็กลับห้องของตัวเอง
จางเย่เองก็หัวจะระเบิดแล้วเหมือนกัน
ช่างเถอะ สุ่มลอตเตอรี่ก่อนดีกว่า คลายเครียดสักหน่อย สารคดีหมอกฝุ่นโกยแต้มชื่อเสียงให้เขาได้อีกมหาศาล จากเดิมที่ถังแตกไปหลังงานชุมนุมประลองยุทธ์ เขาก็ได้กลายมาเป็น ‘เศรษฐีใหม่’ อีกครั้ง ไม่จำเป็นต้องมากังวลเรื่องแต้มชื่อเสียงอีกแล้ว สุ่มดีกว่า!
เปิดแหวนเกมอย่างคุ้นเคย
จะสุ่มลอตเตอรี่เวอร์ชั่น 1 ดี?
หรือเวอร์ชั่น 2 ดี?
ความจริงจางเย่ไม่ได้ตั้งใจจะมาเล่น เพียงแต่จะมาสุ่มเล่นเปลี่ยนบรรยากาศสักหน่อย จึงไม่ได้คิดอะไร เขากดเลือกลอตเตอรี่เวอร์ชั่น 1 แม้แต่วงแหวนแห่งโชคก็ไม่เปิด
จ่ายแต้ม
เริ่มสุ่ม
เข็มกงล้อลอตเตอรี่เริ่มหมุน
โดยไม่แม้แต่จะมอง เขาเพิ่มเดิมพัน!
จำนวนเดิมพัน : 500 เท่า รวมจ่ายแต้มชื่อเสียงไปทั้งหมดห้าสิบล้านแต้ม จำนวนนี้สำหรับจางเย่ในปัจจุบันถือว่าแค่เศษเสี้ยว เขาแค่สุ่มเล่นๆ
หมุนติ้วๆ
เข็มหมุนช้าลงทุกขณะ
พอมีเสียง ป๊าด๊า เข็มก็หยุดอยู่ที่ช่องหมวดสถานะ
พอจางเย่มองดูก็ต้องสะดุ้งเฮือก ไม่เอาน่า ทำไมมาตรงนี้อีกล่ะ? ตอนงานชุมนุมประลองยุทธ์ เขาสุ่มได้ผลสถานะสามอย่างทั้งผลกำลัง ผลกำยำ และผลว่องไวมากินจนเลเวลตันไปแล้ว ถ้าอยากจะเพิ่มก็ต้องไปสุ่มสล็อตแมนชีนในลอตเตอรี่ (2) ขืนมาสุ่มได้พวกผลกำลัง ผลความไวในลอตเตอรี่ (1) เหมือนเดิมอีกก็เท่ากับเสียแต้มชื่อเสียงไปเปล่า ถึงจะเป็นการสุ่มเล่น แต่แต้มห้าสิบล้านก็ไม่ใช่จำนวนน้อยๆ ต้องมาสูญไปแบบนี้ จางเย่ก็ปวดใจนะ
หีบสมบัติ (เล็ก) ลอยออกมาแล้ว!
จางเย่กดเปิดด้วยอารมณ์หวาดหวั่น!
[ผลเพิ่มสเน่ห์ (เสียง)] x 500 : เพิ่มค่าเสน่ห์ถาวร (เสียง)
หา?
ผลเพิ่มเสน่ห์?
เสียง?
จางเย่เคยสุ่มได้ไอเทมนี้มาก่อน ครั้งแรกกดูเหมือนเขาจะสุ่มได้ผลเพิ่มเสน่ห์ (ดวงตา) มาจำนวนหนึ่ง หลังจากนั้นก็ได้ผลเพิ่มเสน่ห์เสียงนี้มาอีกจำนวนหนึ่ง แม้ว่าตอนนั้นจะกินไปไม่มาก ผลลัพธ์ไม่ได้ชัดเจนมากนั้น แต่ก็ยังส่งผลอยู่บ้าง
ครั้งนี้ได้มาอีกแล้ว?
กิน! กิน! กิน!
ไม่ต้องพูดอะไรมาก กินก่อน!
ผลเพิ่มเสน่ห์ทยอยเข้าปากไปทีละลูก!
ในที่สุด จางเย่ก็ลองพูดดู “อา ฮ้า อู ฮู้”
ปรากฏว่าเมื่อเปล่งเสียงออกไป แม้แต่ตัวเองก็ยังผงะ รู้สึกเสียงใสไม่เหมือนเดิม เปลี่ยนไปขนาดว่าราวกับคว่ำฟ้าพลิกดิน ถึงแม้ฟังดูก็ยังรู้ว่าเป็นเสียงของจางเย่ เพียงแต่ว่า ในน้ำเสียงนั้นแฝงความดึงดูดมากขึ้น มีความลุ่มลึกชวนฟังยิ่งกว่าเสียงแหบต่ำของเขาเมื่อก่อนเยอะ! คล้ายไม่มีอะไรเปลี่ยน และคล้ายจะเปลี่ยนไปมหาศาล นี่หรือคือประสิทธิภาพของผลเพิ่มเสน่ห์ห้าร้อยลูก?
สุดยอด!
ของโคตรดี!
จางเย่เป็นดารา เรื่องเสน่ห์สำหรับเขาแล้วย่อมสำคัญมากอย่างไม่ต้องพูดถึง ยิ่งไปกว่านั้นเขาก็เป็นพิธีกรที่อาศัยปากหากิน ไอเทมแบบนี้ มีมากเท่าไรยิ่งดี จากประสบการณ์ของพวกผลกำลังและผลว่องไวก่อนหน้านี้ กินหนึ่งพันผลก็คงจะตันเหมือนกันสินะ?
โอเค งั้นก็กินให้ตันไปเลย!
คิดได้ดังนี้ จางเย่ก็ตรงเข้าไปเปิดรัศมีแห่งโชค (อัปเกรด) ทันใด เขาอยากกินผลเพิ่มเสน่ห์ (เสียง) ให้เต็ม เป็นการตีบวกตัวเองไว้ล่วงหน้า ตีบวกไว้เยอะๆ หน่อย เพราะต่อไปของแบบนี้เขาต้องได้ใช้หรือต้องมีส่วนช่วยเขาได้แน่
รัศมีทำงาน!
แสงรัศมีเริ่มกระพริบเป็นวงคลื่น!
-100,000!
-100,000!
แต้มชื่อเสียงลดลงอย่างรวดเร็วราวติดปีก
จางเย่เองก็รีบเปิดลอตเตอรี่อย่างรวดเร็วราวกับบินได้ เพิ่มเดิมพันห้าร้อยเท่า!
กงล้อหมุน!
เข็มไหลผ่านหน้าปัดแต่ละช่อง!
แต่ไม่รู้ว่าวันนี้รัศมีแห่งโชคเกิดประท้วงหรือไร ในที่สุดเข็มก็หยุดลงอย่างช้าๆ ไม่ได้หยุดที่หมวดสถานะ แต่เป็นหมวดทักษะ!
เฮ้ย?
จางเย่ยิ้มขื่น รีบปิดรัศมี
คิดไปมันก็ใช่ ถึงแม้รัศมีแห่งโชคจะเป็นเวอร์ชั่นอัปเกรด ก็ได็แค่เพิ่มโชคมหาศาลให้เขา ไม่อาจทำให้เรื่องที่เขาปรารถนาเป็นจริง ให้เขาอยากสุ่มได้อะไรก็ได้สิ่งนั้น? ให้เขาชี้ไปทางไหนก็ทางนั้น? ไม่มีทางหรอก จางเย่คิดมากไปเอง
เฮ้อ คงเสียเปล่าซะแล้วสิ
หีบสมบัติ (เล็ก) 500 หีบปรากฏออก
จางเย่ได้แต่สูดหายใจลึก กดเปิดพวกมัน แต่หลังจากที่ได้เห็นไอเทมข้างใน เขาก็ต้องอึ้งจนทำอะไรไม่ถูก ตะลึงงันอยู่อย่างนั้น
[หนังสือประสบการณ์ทักษะการร้องเพลง] x 500 : เพิ่มทักษะการร้องเพลง
ทักษะร้องเพลง?
ก็คือวิธีร้องเพลงน่ะสิ?
มีหนังสือทักษะอย่างนี้ด้วยเหรอ?
หนึ่งเล่ม…
สิบเล่ม…
หนึ่งร้อยเล่ม…
หนังสือทักษะห้าร้อยเล่มถูกจางเย่พลิกอย่างรวดเร็ว เล่มหนังสือกลายเป็นประกายแสงเล็กๆ ประทับความรู้เข้าไปในสมองของจางเย่!
ตอนแรกเป็นผลเพิ่มเสน่ห์เสียง?
ต่อมาเป็นหนังสือทักษะร้องเพลง?
เชี่ย นี่มันอะไรกัน? จะให้ลูกพี่ไปเป็นนักร้องเรอะ?
แม้จะไม่ได้สุ่มจนเต็มพิกัด แต่ไอเทมห้าร้อยชิ้นก็ไม่ใช่จำนวนที่เล็กน้อย นี่คงจะทำให้มีคุณสมบัติพอจะเป็นนักร้องมืออาชีพคนหนึ่งแน่เลยสินะ? อาจจะเทียบไม่ได้กับนักร้องระดับจางหย่วนฉีหรือฟ่านเหวินลี่ แต่อย่างน้อยก็เป็นประตูสู่นักร้องมืออาชีพสินะ? อ่า แม้เขาจะยังไม่เคยลองและไม่ค่อยเข้าใจนัก แต่ผลลัพธ์ของการสุ่มลอตเตอรี่นี้ ทำเอาจางเย่ตะลึงอ้าปากค้างจริงๆ เดิมเขาเพียงแต่มาสุ่มเล่นคลายอารมณ์ ใครจะคิดว่าจะได้ของโคตรดีสองอย่างนี้?
ร้องเพลง?
เป็นนักร้อง?
จางเย่ไม่ใช่ว่าไม่เคยคิดเรื่องพวกนี้มาก่อน แต่ตั้งแต่เล็กมาเขาก็ร้องเพลงไม่เอาอ่าว แม้จะไม่ถึงกับเพี้ยนหลอนหู แต่ก็ไม่เคยได้เรียนร้องเพลงมาก่อน ปกติก็ได้แต่ร้องเพลงที่ชอบไม่กี่ท่อนอยู่บ้าน แต่ตนเองก็รู้ดีว่ามันไม่นับว่าร้องเพราะเลย ดังนั้น ก็เลยได้แต่ยอมแพ้
แต่ตอนนี้?
นี่มันหมายความว่ายังไงกัน?
ลูกพี่ก็เป็นนักร้องได้ใช่ไหม?
พอคิดทบทวนอีกที จางเย่ก็ดีใจไม่หาย เชี่ย ทำไมฉันจะร้องเพลงไม่ได้เล่า? ลิปิกรฉันก็เป็นแล้ว นักคณิตศาสตร์ก็เป็นมาแล้ว นักแสดงเซี่ยงเซิงกับนักแสดงตลกฉันก็แม่งผ่านมาหมดแล้ว ทำไมฉันจะเป็นนักร้องบ้างไม่ได้ล่ะ? นี่มันเป็นโอกาสเปลี่ยนแนวอาชีพพอดีเลยไม่ใช่หรือ? เฮือก แต่จะเปลี่ยนยังไงล่ะ? ตอนนี้ใครจะกล้าให้ออกทีวีกัน? ตัวเขาเองก็ไม่มีสังกัด จะออกอัลบั้มยังไง? ออกอัลบั้มมาแล้วจะใส่รูปเขาเป็นภาพหน้าปกได้เหรอ? เรื่องเหล่านี้ล้วนไม่แน่นอน ดูจากบรรยากาศในตอนนี้ แปดสิบเปอร์เซ็นต์ไม่น่าจะรอด! แม้จะไม่มีคำสั่งกำจัดชี้ชัดลงมา แต่ห้ามให้จางเย่ได้ออกสื่อ นี่เป็นเรื่องรู้กันทั่ววงใน เบื้องบนน่าจะมีคนออกคำสั่ง เพียงแต่เกรงผลกระทบจะย่ำแย่ เกรงประชาชนจะลุกฮือต่อต้านมากเกินไป ดังนั้นจึงไม่ได้มีคำสั่งกำจัดออกมาเป็นลายลักษณ์อักษร แต่ก็ไม่ต่างอะไรกับการกำจัดเลย—และนี่ก็ทำให้จางเย่ต้องเผชิญกับการหางานอย่างยากลำบากในเวลานี้นั่นเอง!
ออกทีวีไม่ได้?
เอ่ยชื่อเขาไม่ได้?
สร้างผลงานใหม่ไม่ได้? อย่างน้อยก็ห้ามให้คนรู้ว่านี่คือเขา?
ทันใดนั้น แววตาาของจางเย่ก็ปรากฏประกายสว่างวาบ!
รู้แล้ว!
ทำไมถึงลืมรายการนี้ไปได้นะ!
จางเย่พลันนึกถึงรายการหนึ่งออก เขากำลังกังวลอยู่เลยว่าจะเอารายการอะไรไปให้พวกต่งซานซานทำดี และกำลังกังวลว่าควรหาอะไรใหม่ๆ ทำอยู่พอดี พอนึกถึงรายการนี้ เขาก็มีไอเดียทันใด รู้สึกแจ่มใสขึ้นมาทันใด เอาล่ะ เจ้านี่แหละ!
ใช่แล้ว!
ไม่มีรายการไหนเหมาะสมเท่ารายการนี้แล้ว!
แม้จางเย่จะไม่แน่ใจว่าตนจะร้องเพลงได้จริงหรือไม่ แต่หมอนี่ไม่เคยลังเล เขาเป็นคนประเภทที่บอกว่าจะทำก็ลงมือทันที!
จางเย่โทรหาต่งซานซานทันใด
สายต่อติดแล้ว
ต่งซานซานที่ปลายสายพูด “ตาจาง ว่าไง?”
จางเย่พูดยิ้มๆ ฉันคิดรายการใหม่ให้พวกเธอได้แล้ว”
พอต่งซานซานได้ยินดังนั้นก็หูผึ่ง “โอ้? ว่ายังไงบ้าง?” จากนั้นก็รีบหันไปบอกพวกเพื่อนร่วมงานที่ส่งเสียงดังรบกวนอยู่รอบ “เงียบหน่อย สหายจางของเราคิดรายการใหม่ออกแล้ว”
หูเฟยรีบพุ่งเข้ามา “ขอฟังด้วย”
เสียวหลวี่กล่าวอย่างตื่นเต้น “ดีจัง! รอมานานแล้ว!”
ต้าเฟยว่า “เปิดลำโพงเลยพี่ต่ง”
“ได้ เปิดแป๊บ” ต่งซานซานกดเปิดลำโพงให้ทุกคนได้ยิน
หูเฟยถาม “จางน้อย รอตั้งหลายวันแน่ะ”
คนทั้งออฟฟิศเงียบลง
ทุกคนจ้องไปที่โทรศัพท์มือถือของต่งซานซาน ต่างคนต่างรอคอยอย่างคาดหวัง เพราะคนที่อยู่ปลายสายนี้คือจางเย่ ผู้เป็นตำนานในการใช้สารคดีกวาดล้างรายการทีวี!
จางเย่พูดขึ้น “ตามที่พวกคุณขอมา รายการร้องเพลง ฟอร์มยักษ์ที่สามารถคว้าแชมป์เรตติ้งได้”
หูเฟยสูดหายใจ “ชื่อรายการว่าอะไร?”
จางเย่หัวเราะเบาๆ แล้วตอบ “เรียกชั่วคราวว่า ‘เดอะแมสก์ซิงเกอร์’ ก็แล้วกัน!”


[Go To Next Chapter]( ./77.md)