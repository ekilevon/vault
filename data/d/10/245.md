##บทที่ 1145 : ไร้เทียมทานช่างเหงายิ่งนัก!
ที่ด้านนอกสมาคมหมากฯ       
มีเสียงประทัดดังขึ้น ก็ไม่ทราบว่าใครเป็นคนเตรียม แต่เสียงประทัดมากมายดังสนั่นติดต่อกันอย่างกับช่วงเทศกาลตรุษจีน
พร้อมกันนั้นก็ได้ยินเสียงกู่ตะโกนของผู้คน
“จอมตอกหน้าจางเกรียงไกร!”
“จอมตอกหน้าจางเกรียงไกร!”
“จอมตอกหน้าจางเกรียงไกร!”
“พวกมะกันกลับบ้านไป!”
“ฮ่าๆๆๆๆ!”
เหล่าประชาชนที่คอยอยู่ตรงประตูล้วนมีท่าทียินดีสุขสันต์
ส่วนที่ด้านใน
มีคนโทรหาจางเย่จนโทรศัพท์แทบระเบิด!
สายจากน้องสาวคนโต
“พี่ชาย ดุดันมาก!”
“ฮ่าๆ ของมันแน่อยู่แล้ว!”
“หนูก็อยากเรียนหมากล้อมด้วย พี่สอนหน่อยสิ”
“โอ๊ย เธอไม่มีพรสวรรค์ทางนี้หรอก พอเถอะ”
สายจากดาราระดับ B เสี่ยวตง
“คุณนี่ฝีมือร้ายกาจจริงๆ!”
“ฮ่าๆ ก็พอใช้ล่ะครับ”
“ให้ตายสิ ใครจะคิดว่าคุณจะชนะได้จริงๆ! พวกเราตามดูถ่ายทอดสดอยู่ตลอดเลยนะ ทั้งฉัน เอมี่ เสี่ยวเสียน ทุกคนอึ้งกันไปหมดเลย!
และอีกสิบกว่าสาย!
เหล่าเพื่อนสนิทและญาติๆ ต่างผลัดกันโทรเข้ามา จางเย่เองก็รู้สึกทั้งยินดีและดีใจจึงอดไม่ได้ที่จะร้องเพลงออกมา
“ไร้เทียมทานช่างเหงา ช่างเหงาเท่าใด”
“ไร้เทียมทานอ้างว้าง ว่างเปล่าเพียงไหน”
“ยืนอยู่ยอดเขาเดียวดาย ลมหนาวพัดมาไม่ขาดสาย”
“ความเงียบเหงานี้ ใครจะมาเข้าใจ!”
จางเย่ยิ่งร้องยิ่งคึก
“ไร้เทียมทานช่างเหงา ช่างเหงาเท่าใด”
“ไร้เทียมทานอ้างว้าง ว่างเปล่าเพียงไหน”
“เธอที่ซ่อนอยู่ขอบฟ้า จะได้ยินคำฉันหรือไม่!”
“ความเหงาของฉัน!”
“ช่างเหงาสิ้นดี!!!”
จางเย่ร้องท่อนหนึ่งจากเพลง ‘ไร้เทียมทาน[1]’ ซึ่งเป็นเพลงจากโลกเดิมออกมา โดยหารู้ไม่ว่ามีนักข่าวและตากล้องอยู่ไม่ไกลจากเขา!
บรรดานักข่าวต่างฟังแล้วตะลึง!
เหล่าตากล้องเองก็เกือบหลุดขำก๊าก!
โคตรเบ่ง!
ไอ้หมอนี่อวดเบ่งเป็นบ้าเลยโว้ย!
นักข่าววัยกลางคนคนหนึ่งรีบหันไปถามตากล้อง “ได้ถ่ายไว้ไหม? เพลงนั่น ถ่ายทันหรือเปล่า?”
ตากล้องชะงัก แล้วรีบตรวจสอบ “เอ่อ ถ่ายไว้แล้วครับ!”
“ดี!” เหล่านักข่าวต่างยินดี!
เพราะไม่ว่าจะบ้าบอไร้สาระยังไง นี่ก็เป็นเพลงใหม่ของจางเย่อยู่ดี!
……
 
อีกด้านหนึ่ง
คนมากันพร้อมแล้ว
นอกจากจางเย่ที่ถูกเชิญมา ยังมีคนของสมาคมหมากฯ รวมถึงคนฝ่ายอเมริกันด้วย
งานแถลงต่อนักข่าวเริ่มขึ้นแล้ว และนี่ก็เป็นงานแถลงข่าวที่ใหญ่ที่สุดในการแข่งทั้งสามรอบ แทบจะเรียกได้ว่ามีสื่อทุกแขนง ทั้งสื่อกระแสหลัก สำนักหนังสือพิมพ์ สถานีโทรทัศน์ทั้งประเทศ ภายในกลุ่มยังมีนักข่าวจากญี่ปุ่นและเกาหลีอีกไม่น้อย รวมถึงนักข่าวชาวต่างชาติที่ไม่ทราบว่ามาจากยุโรปหรืออเมริกาอีกด้วย
บรรดาผู้สื่อข่าวนั่งกันเต็มพรึ่บ ต่างคนต่างกระหายถามคำถามกันเต็มที่ บางคนถึงกับรอไม่ไหวเริ่มแย่งกันถามแล้ว!
ซ่านตงเหอกดมือลง “ค่อยๆ ถามทีละคนดีไหมครับ?”
ผู้ช่วยสมาคมหมากฯ คนหนึ่งชี้ไปยังนักข่าวที่กำลังยกมือ
นักข่าวคนนั้นถามฝ่ายอเมริกันก่อน “ปีเตอร์แพ้แล้ว เอไอที่ทางคุณอ้างว่ามีปัญญาเหนือล้ำมนุษย์นั้นสุดท้ายก็ไม่อาจคว้าชัยชนะ อย่างนั้นตอนนี้ทางคุณยอมรับความพ่ายแพ้แล้วใช่หรือไม่ว่าสติปัญญาของจักรกลไม่ได้เหนือกว่ามนุษย์? หรือว่ายังคงยืนกรานคำเดิมครับ?”
ตัวแทนฝ่ายอเมริกันกล่าว “ผมยืนยันคำเดิม ต่อไปนี้คือยุคสมัยของเอไอ การแพ้ในวันนี้เป็นเพียงเศษเสี้ยวเล็กๆ บนเส้นทางยาวนานข้างหน้าเท่านั้น ไม่ใช่เรื่องใหญ่อะไรเลย พวกเราเองก็รู้สึกขอบคุณรองศาสตราจารย์จางที่ทำให้พวกเราได้รู้ว่าพรสวรรค์ของมนุษย์ก็มาถึงระดับนี้ได้ นี่คือสิ่งที่พวกเราไม่ได้คำนวณไว้ หลังจากนี้ทางเราจะพัฒนาเอไอปีเตอร์ต่อไป! ปีเตอร์จะมีแต่แข็งแกร่งมากยิ่งขึ้น!”
นักข่าวอีกคนถาม “พวกคุณยังจะท้าสู้กับรองศาสตราจารย์จางอีกครั้งงั้นหรือ?”
ตัวแทนฝ่ายอเมริกันสีหน้าอึมครึม “ใช่ แน่นอน ยกตัวอย่างตอนนี้เรากำลังพัฒนาความสามารถด้านหมากรุกจีนให้ปีเตอร์ เชื่อเถอะว่าอีกไม่นานทุกคนจะได้เห็น เทียบกับหมากล้อมแล้ว หมากรุกจีนก็เป็นการละเล่นที่ใช้สติปัญญาสูงอย่างหนึ่ง หากปีเตอร์เอาชนะมนุษย์ในด้านนี้ได้ละก็ย่อมหมายถึง…”
เขาไม่พูดอะไรเกี่ยวกับหมากล้อมแล้ว!
พวกอเมริกันเปลี่ยนหัวข้อไปที่หมากรุกจีน!
เหล่านักข่าวชะงัก กำลังจะตั้งคำถามต่อไปแต่จางเย่กลับพูดขึ้นมา
ไม่เสียทีที่หมอนี่ได้ฉายาว่าจางจอมตอกหน้า เขาหัวเราะหึหึ แค่เริ่มพูดก็ตบหน้าคนไปแล้วหนึ่งประโยค “ได้นะ หมากรุกจีนผมก็เล่นเป็น”
ตัวแทนฝ่ายอเมริกันจะเป็นลม!
เหล่าทีมงานฝ่ายอเมริกันก็มีสีหน้าราวจะกระอักเลือด!
แม่งปู่คนที่สองของแกสิ!
ทำไมแกแม่งเล่นเป็นไปหมดทุกอย่างเลยวะ!
ทำไมไม่ตายไปซะทีหา!
ไปตายซะไป!
สุดท้ายฝ่ายอเมริกันก็พูดอะไรไม่ออก แม้มีคำถามหลังจากนั้นก็ไม่กล้าเอ่ยเรื่องหมากรุกจีนขึ้นมาอีกเลย!
นักข่าวแอบปล่อยก๊ากในใจ!
อวี๋อิ่งอี๋ที่นั่งอยู่ก็ขำ!
หลี่ฉินฉินกับคนอื่นอดหัวเราะไม่ได้ รองศาสตราจารย์จางคนนี้นี่ ไม่เหมือนใครจริงๆ! แต่คำพูดนี้ของเขาความจริงก็ไม่เป็นปัญหา ทุกคนเคยเห็นทักษะหมากรุกจีนของจางเย่มาแล้ว นับว่าสูงส่ง!
บรรยากาศจึงเปลี่ยนเป็นผ่อนคลายลง
นักข่าวหญิงคนหนึ่งลุกขึ้น “สวัสดีค่ะ ฉันคือผู้สื่อข่าวจากสำนักข่าวซินหัว อาจารย์จางคะ วันนี้คุณได้เป็นตัวแทนผู้ปกป้องเกียรติของวงการหมากล้อมเอาไว้ ด้วยการเล่นที่มหัศจรรย์จนคว้าชัยชนะมาครอง ทำเอาทุกคนที่ได้เห็นเหงื่อแตกไปทั้งตัวเลยค่ะ ทุกคนต่างดีใจแทนคุณ คุณสมกับเป็นบุคคลที่ได้ชื่อว่าชาญฉลาดที่สุดเพียงหนึ่งในโลกยุคปัจจุบันจริงๆ ค่ะ!”
จางเย่ยิ้มเล็กน้อย “ขอบคุณครับ มิกล้าๆ”
นักข่าวสาวถาม “ขณะนี้ทุกคนต่างพูดว่าคุณคือฮีโร่ คุณคิดเห็นอย่างไรบ้างคะ?”
จางเย่โบกมือปฏิเสธทันที ก่อนจะหัวเราะกล่าว “ตัวผมไม่ใช่ฮีโร่ ไม่ใช่จริงๆ วงการหมากล้อมมีฮีโร่อยู่มากมาย มีทั้งที่พวกคุณมองเห็นและที่พวกคุณมองไม่เห็น ทุกคนที่นี่ล้วนมีความฝัน มีใจรักหมากล้อมอย่างแท้จริง ความรู้สึกเหล่านั้นหลายคนอาจไม่เข้าใจ เมื่อก่อนผมเองก็เช่นกัน แต่พอได้มาคลุกคลีอยู่กับทุกคนในช่วงไม่กี่วันที่ผ่านมา ผมก็สัมผัสได้” เขาหันมองทางเหล่านักหมากล้อมอาชีพของสมาคมฯ “ที่แห่งนี้ มีเหล่าผู้อาวุโสที่เกษียณอายุไปหลายปีแล้วแต่ยังคงทะนุถนอมวงการหมากล้อมไว้แนบใจ มีทั้งคนที่ก้าวออกมาอย่างอาจหาญเมื่อวงการหมากล้อมประสบปัญหา ณ ที่นี้ มีนักเดินหมากรุ่นเยาว์ที่ศึกษาบันทึกกระดานหมากจนถึงตีหนึ่งตีสอง พวกเขาบางคนเคยส่องประกาย บางคนไม่เคยเป็นที่รู้จัก หากแต่เป็นเพราะมีคนเหล่านี้คอยประคับประคองอุ้มชูวงการหมากมาทีละก้าว ทีละก้าวจนถึงปัจจุบัน ผมจึงคิดว่าหากจะเรียกใครว่าฮีโร่ละก็ พวกเขาต่างหากที่เป็นฮีโร่!”
นักข่าวทั้งหลายตะลึงงัน
จางเย่ชี้ไปที่คนผู้หนึ่ง “ซ่านตงเหอ เริ่มต้นอาชีพตั้งแต่อายุสิบหก แชมป์วงการหมากล้อมปีหนึ่งพันเก้าร้อยแปดสิบสี่!”
ทันใดนั้น เสียงปรบมือก็ดังสนั่นหวั่นไหว!
ซ่านตงเหอขอบตาร้อนผ่าว ลุกขึ้น โค้งตัวเบาๆ
จางเย่ชี้ไปที่บุคคลที่สอง “อู๋ฉางเหอ อดีตอันดับหนึ่งแห่งวงการหมากล้อม นำทีมชาติคว้าแชมป์สามสมัยซ้อนเป็นครั้งแรกในประวัติศาสตร์ เกษียณอายุเมื่อปีหนึ่งพันเก้าร้อยเก้าสิบห้า!”
อู๋ฉางเหอสะอื้นคราหนึ่ง แล้วลุกขึ้นค้อมกาย
ที่ด้านล่างเวทีเต็มไปด้วยเสียงปรบมือ!
จางเย่กล่าวต่อ “จ้าวชุย หมากล้อมดั้งแปด ในปีหนึ่งภายใต้สถานการณ์ที่เพื่อนร่วมทีมป่วยหนักจนไม่อาจร่วมแข่ง เขารับบทลุยเดี่ยวเผชิญหน้ากับทีมญี่ปุ่นอย่างสุดความสามารถ คว้าชัยมาได้เกมหนึ่ง เกษียณปีพันเก้าร้อยเก้าสิบแปด!
จ้าวชุยมีน้ำตาปริ่ม พยายามฝืนไม่ไปปาดเช็ด ลุกขึ้น หยัดยืนตัวตรง!
จางเย่ “หลี่ฉี หมากล้อมดั้งเจ็ด อดีตหนึ่งในยี่สิบอันดับโลก เกษียณไปปีสองพันห้า หลังจากการหย่าก็อุทิศตนเป็นคู่ฝึกซ้อมให้กับทีมชาติมามากกว่าสิบปี คอยฝึกสอนอยู่เบื้องหลังการแข่งของนักหมากล้อมอาชีพรุ่นแล้วรุ่นเล่า! จนปัจจุบันก็ยังไม่แต่งงานใหม่!”
หลี่ฉีพกความภาคภูมิใจ ค่อยๆ ลุกยืนขึ้น!
เสียงปรบมือดังขึ้นอีกระลอก!
ที่หน้าจอทีวี ภรรยาเก่าของหลี่ฉีร่ำไห้
ลูกสาวของหลี่ฉีสะอื้น “พ่อ!”
หลี่อี้
เซี่ยงหรง
เฉินอิง
จางเย่แนะนำไปทีละคน
บรรดานักข่าวประทับใจ แต่ละคนลุกขึ้น ปรบมือสุดกำลัง! หลายชื่อที่พวกเขาไม่เคยได้ยิน หลายชื่อที่พวกเขาไม่เคยรู้จัก แต่เมื่อได้ฟังจางเย่แนะนำเรื่องราวของแต่ละคนก็ไม่มีนักข่าวคนใดเลยที่พูดแทรก ไม่มีสักคนที่แสดงอาการเบื่อหน่าย พวกเขาล้วนประทับใจ นักข่าวรุ่นเยาว์บางคนรู้สึกเลือดในกายเดือดพล่านกระตุ้นให้หัวใจเต้นแรง นักข่าวหญิงสองคนถึงกับปาดน้ำตาอย่างไม่อาจควบคุม ตื้นตันเต็มทรวง
จางเย่พูดจบแล้ว
เขาหัวเราะเบาๆ “ผมเป็นแค่คนออกบวชกลางทางที่เพิ่งแข่งไปได้สามเกม ไม่นับเป็นอะไรจริงๆ พวกเขาสิถึงจะเป็นฮีโร่ที่แท้จริงของวงการหมากล้อม ขอเชิญทุกท่านปรบมือให้พวกเขาเถอะครับ!”
เหล่าผู้สื่อข่าวลุกขึ้นยืน เสียงปรบมือดังกึกก้อง!
เมื่อได้เห็นภาพนี้ ผู้ชมนับไม่ถ้วนที่อยู่ตรงหน้าจอก็รู้สึกสั่นไหว!
พูดได้ดี พูดได้ดีจริงๆ!
พวกเขาสิฮีโร่!
ไม่สิ พวกคุณทั้งหมดทุกคนล้วนเป็นฮีโร่!
 
--------------------
[1] 无敌 ไร้เทียมทาน เพลงประกอบภาพยนตร์เรื่อง นางเงือก แต่งโดยโจวซิงฉือ (Stephen Chow) ขับร้องโดย เติ้งเชา
 


[Go To Next Chapter]( ./246.md)