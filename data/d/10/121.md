##บทที่ 1021 : ชีวิตไม่ได้มีเพียงเท่านี้!
ผลลัพธ์นี้ทำให้ผู้คนตกตะลึง!
หน้ากากดอกทานตะวันหน้าดำทะมึนไปทั้งแถบ!
ผู้ช่วยสวีโง่งมแล้ว!
หน้ากากปวยเล้งตื่นเต้นจนเกือบส่งเสียงร้องออกมา!
หน้ากากดอกไม้จีนในวันวานและคนของสถานี BTV แทบหัวเราะก๊าก!
ชนะแล้ว?
ชนะแล้วจริงๆ!
สะใจ! โคตรสะใจเลย!
“หลีอวี้แพ้แล้ว?”
“เป็นไปไม่ได้!”
“หน้ากากดอกไม้ต้องฝนเป็นใครกันแน่!”
“ขนาดทานตะวันเปิดเผยสถานะตัวเองออกมาแล้ว ก็ยังเอาชนะไม่ได้เลยเหรอ?”
“ทำไมเขาถึงไม่ร้องสำเนียงกวางตุ้งล่ะ!”
“ถ้าเขาร้องเพลงสำเนียงกวางตุ้งแบบที่ถนัดละก็ต้องชนะได้แน่!”
“ใช่ หน้ากากดอกทานตะวันยังออมมือแน่ คงคิดว่าตอนแข่งรอบแชมป์ค่อยใช้รึเปล่า? แต่ใครจะไปคิดว่าหน้ากากดอกไม้ต้องฝนจะมาเหนือเมฆอย่างนี้ล่ะ! ทำให้เขาดันตกรอบไปซะแล้ว?”
“จบแล้วล่ะ หลีอวี้สัปดาห์นี้อดเป็นแชมป์แล้ว!”
"เขาต้องผ่านรอบคัดออกได้แน่ รอแค่อาทิตย์หน้าเท่านั้น"
"เฮ้อ เขาจะประเมินคู่ต่อสู้ต่ำเกินไปแล้วนะ!"
"ดอกไม้ต้องฝนชนะไปอย่างไร้ข้อโต้แย้งจริงๆ!"
"แต่ถ้าหลีอวี้ร้องเพลงภาษากวางตุ้ง ก็ยังไม่แน่ว่าหน้ากากดอกไม้ต้องฝนจะชนะนะ"
ผู้ชมวิจารณ์กันไปหลากหลายมุมมอง
แต่กลุ่มแฟนคลับจำนวนมากของหลีอวี้กลับไม่เห็นด้วย
"ทำบ้าอะไรเนี่ย!"
"มีเบื้องลึกเบื้องหลังแน่!"
"มีความรู้เรื่องเพลงไหม? โหวตกันยังไงเนี่ย?"
"เห็นอยู่ว่าหลีอวี้ร้องได้ดีมาก ทำไมถึงไม่มีคนเข้าใจเลยล่ะ?"
"ก็เหมือนที่อาจารย์หลีอวี้ร้องในเพลงนั่นแหละ ชีวิตคือหุบเหวลึก สิ่งที่ล้อมรอบกายคือความมืดดำ ต่อให้คุณมานะบากบั่นแต่ก็อาจไม่มีคนยอมรับ!"
"ฉันโกรธจะตายแล้ว!"
"ทำไมหน้ากากดอกไม้ต้องฝนถึงชนะได้?"
"น่าปวดใจแทนพี่หลีอวี้!"
พอเห็นว่าหลีอวี้แพ้แล้ว แฟนคลับสาวๆ บางคนก็ร้องไห้ออกมาอย่างปวดใจ!
หน้ากากดอกทานตะวันลงเวทีมาอย่างเศร้าโศก สภาพจิตใจคล้ายจะย่ำแย่อย่างมาก!
แขกรับเชิญสองสามท่านมองหน้ากันแวบหนึ่ง ล้วนรู้สึกอารมณ์ดี
หัวหน้าผู้กำกับหูเฟยเองก็สบายใจมาก!
มืออาชีพเรื่องโกงคนอื่น? เรียกแฟนคลับมาเป็นกองทัพ? แล้วยังยัดเงินซื้อสื่อเพื่อโปรโมต? แถมโพสต์เรียกคะแนนโหวตในเวยป๋ออย่างเปิดเผยอีก? แล้วผลเป็นยังไงน่ะหรือ?
แค่รอบแรกก็แพ้แล้ว!
นี่มันโคตรตอกหน้า!
โคตรเจ็บปวด!
จางเย่เองก็ยิ้มออกมา ทำได้ยอดเยี่ยมมาก เรื่องต่อจากนี้ก็ให้เป็นหน้าที่ฉันเถอะ
ในห้องอัดมีเสียงดังจอแจมาแล้วห้านาที
ต่งซานซานจำต้องดำเนินรายการต่อไป เธอกล่าวว่า "ขอเชิญนักร้องท่านต่อไป...หน้ากากโจ๊กเกอร์ค่ะ"
โจ๊กเกอร์ได้ปรากฏตัวเป็นลำดับที่สาม ปะทะกับหน้ากากปวยเล้ง
ความสนใจของผู้ชมค่อยถูกดึงกลับมาจำนวนหนึ่ง
หน้ากากดอกไม้ต้องฝนไม่ได้กลับไปที่ห้องพัก แต่ไปรวมกับหน้ากากปวยเล้งและหน้ากากดอกไม้จีนในวันวาน ชมการร้องเพลงของหน้ากากโจ๊กเกอร์อยู่ด้านข้าง นักร้องลึกลับผู้คว้าตำแหน่งแชมป์สองสัปดาห์ผู้นี้ พวกเขารู้สึกสงสัยเป็นอย่างมาก เพราะไม่มีใครเดาตัวจริงของเขาออก แม้แต่คนที่พอจะเข้าเค้าก็ไม่มีสักคน ราวกับว่าจู่ๆ ในวงการดนตรีก็มีมหาเทพกระโดดออกมาหนึ่งคน กระทั่งหน้ากากดอกไม้ต้องฝนก็ยังยำเกรงเขาเป็นอย่างมาก
เอมี่ปรบมือ "หน้ากากโจ๊กเกอร์มาแล้ว!"
เหยาเจี้ยนไฉเองก็ตั้งตารอเช่นกัน "เขาจะยังร้องเพลงที่แต่งเองอีกไหม?"
"ไม่แน่ใจ" จางเสียจับจ้องที่จอฉายข้อความ ชื่อเพลงยังไม่ปรากฏออกมา
ผู้ชมมองไปบนเวที
หน้ากากปวยเล้งจ้องหน้ากากโจ๊กเกอร์อย่างกังวล
โจ๊กเกอร์เดินไปทางวงดนตรีแล้วกล่าวออกมาประโยคหนึ่ง
ไป๋หย่วนเฟยงุนงง "เลือกเพลงนี้จริงๆ เหรอ?"
หน้ากากโจ๊กเกอร์ร้องอืมยืนยันหนึ่งคำ
มือกีตาร์พูดว่า "เพลงนี้ธรรมดาเกินไป ไม่ใช่ตัวเลือกที่ดีนะ"
โจ๊กเกอร์หัวเราะ "ไม่เป็นไร เพลงนี้แหละ"
วงดนตรี "ตกลง"
นี่เป็นหนึ่งในสี่เพลงที่จางเย่เตรียมเอาไว้ ก่อนหน้านี้เขายังไม่แน่ใจว่าจะเลือกเพลงไหนดี ตอนนี้เขาตัดสินใจได้แล้วในที่สุด
มองไปบนเวที
แม่ร้องด้วยความประหลาดใจออกมา
พ่อหันไปมอง “มีอะไร?”
แม่ชี้ไปที่หน้ากากโจ๊กเกอร์ “ไม่มีอะไร แค่รองเท้าคู่นั้นของเขา จางน้อยเองก็มีแบบนี้อยู่คู่หนึ่งเหมือนกัน”
พ่อเอ่ยว่า “จริงเหรอ? ไม่ได้สังเกตเลย”
แม่หัวเราะแล้วตอบว่า “นั่นเป็นคู่ที่ฉันซื้อให้ลูก แพงนะ”
น้องสองเข้าร่วมวงสนทนา “ใช่แล้ว ของที่พวกดาราใส่น่ะเป็นของแบรนด์เนมทั้งนั้น เป็นคนรวยกันทั้งนั้นนี่นา”
พวกเขาต่างก็ไม่ได้ใส่ใจแล้วก็ไม่ได้คิดไปในแง่อื่น
ในห้องอัดค่อยๆ สงบลง
หนึ่งนาที
สองนาที
แสงไฟค่อยๆ มืดสลัว
เสียงเป่าหีบเพลงปากเป็นทำนองเพลงกล่อมเด็กล่องลอยมาจากที่ไกลๆ
จางเย่ยืนอยู่กลางเวที หลับตาลง จากนั้นก็ยิ้ม ไม่รู้ว่าเพราะเห็นใดถึงได้ยิ้มออกมา นึกถึงเพลง ‘แม่บอกว่า’ เพลงนั้นของหน้ากากทานตะวัน จางเย่เองก็เพิ่งเคยได้ยินเป็นครั้งแรก ความจริงแล้วเขาไม่ชอบเพลงนี้จริงๆ ชีวิตคือเหวลึก? ชีวิตคือความเจ็บปวด? ไม่อาจเชื่อใจคนอื่นได้? อดทนต่อความโดดเดี่ยวอยู่เพียงลำพัง?
ทำไมเป็นแบบนั้นล่ะ?
ชีวิตไม่ควรเป็นเช่นนี้สิ
ความรักของแม่เองก็ไม่ควรเป็นเช่นนี้
อย่างน้อยแม่ของฉันก็ไม่ใช่
จางเย่นึกถึงแม่ของตนเอง แม่คนที่ขี้เหนียว ช่างจ้อ แล้วก็ขี้โม้คนนั้น เขาไม่มีวันลืมวันแรกที่เขาเข้ามหาวิทยาลัยได้ แม่มาส่งเขาที่มหาวิทยาลัยพร้อมหอบหิ้วกระเป๋าน้อยใหญ่พาจางเย่ตามหาหอพัก ช่วยปูผ้าปูเตียง ใส่ปลอกหมอน จัดผ้านวมให้เข้าที่ จากนั้นก็คิดว่าผ้าปูเตียงยังปูได้ไม่ดีก็เลยดึงออกมา ไม่เหนื่อยหน่ายที่จะปูให้ใหม่อีกรอบหนึ่ง
จากนั้นไม่รู้ว่าทำไมขอบตาของแม่ถึงได้แดงขึ้นมา
ความจริงแล้วจางเย่เข้าเรียนที่มหาลัยสื่อก็ยังอยู่ในเมืองหลวง ทุกสุดสัปดาห์สามารถกลับบ้านได้ ปกติแล้วไม่ถือว่ามีปัญหาอะไรแล้วก็ไม่ใช่ว่ากลับไม่ได้ กระทั่งตัวจางเย่เองยังเฝ้ารอวันที่ได้ออกจากบ้านอย่างมาก ไม่มีความรู้สึกไม่สบายใจที่จะต้องจากบ้านครั้งแรกเลย
ทว่าแม่กลับจะร้องไห้อยู่รอมร่อ
‘ตั้งใจเรียนให้ดีๆ นะ’ พอพูดประโยคนี้จบแม่ก็เดินจากไป
ในเวลานั้น จางเย่รู้สึกว่าแม่ทำเรื่องเล็กให้เป็นเรื่องใหญ่
อารมณ์แล้วก็สภาพจิตใจของแม่ในตอนนั้น ตลอดสี่ปีที่อยู่มหาวิทยาลัยจางเย่ไม่เคยเข้าใจเลย ทว่าในขณะนี้ ในช่วงเวลาที่กำลังจะขึ้นเวที จางเย่พลันเข้าใจขึ้นมา เข้าใจว่าในตอนนั้นมารดากำลังคิดอะไรอยู่ เข้าใจประโยคว่า ‘ตั้งใจเรียนให้ดีๆ นะ’ ในเวลานั้นของมารดาแล้ว
เสียงกีตาร์ดังขึ้น
นำพากลิ่นอายแห่งวัยเยาว์ล่องลอยมา
จางเย่ลืมตาขึ้น เสียงอันอ่อนโยนกังวานทั่วบริเวณ
“แม่นั่งอยู่หน้าประตู”
“ฮัมทำนองเพลงดอกไม้และวัยเยาว์”
“แม้ว่าเรื่องราวจะผ่านไปหลายปี”
“ก็ยังจำได้ถึงหยดน้ำตาที่ร่วงหล่นของเธอ”
“วันเวลาเศร้าหม่นเหล่านั้น”
“ช่วงที่พยายามข่มกลั้นและฝืนทน”
“ก่อนเดินออกประตูไป”
“แม่มองมาแล้วเอ่ยว่า”
เสียงกลองดังผสมเข้ามา
จางเย่ขยับริมฝีปากร้องเพลง
“ชีวิตไม่ได้มีเพียงเท่านี้ ยังมีบทกวีและทุ่งกว้างอันห่างไกล”
“ลูกมาโลกนี้ด้วยมือเปล่า เพื่อไขว่คว้าหาผืนทะเลที่เสรี”
ผู้ชมที่เป็นแม่คนล้วนงุนงง!
แขกรับเชิญก็ต่างงุนงงแล้ว!
ผู้ชมเองก็งุนงงเช่นกัน!
นี่นายก็ร้องเพลงเกี่ยวกับแม่เหรอ?
ชีวิตไม่ได้มีแค่นี้? ยังมีบทกวีและท้องทุ่งอันห่างไกล?
เพลงนี้…
น้องสามปิดปาก “พระเจ้า!”
น้องสาวคนโตพูดอย่างตื่นเต้น “เพลงนี้งดงามมากจริงๆ! ทำไมถึงได้มีเพลงที่งดงามขนาดนี้อยู่ด้วย!”
ตอนช่วงซ้อมแสดง หน้ากากโจ๊กเกอร์ทำเพียงฮัมเพลงคลอเบาๆ นี่จึงเป็นครั้งที่นักดนตรีทั้งวงได้ฟังเขาร้องเพลง เมื่อได้ยินก็บังเกิดความประทับใจในทันที!
โจ๊กเกอร์ยิ้มเบาบาง
“เธอนั่งอยู่ฝั่งตรงข้ามผม”
“ก้มหน้าลงพูดลาก่อนลูกรัก”
“แม้เวลาผ่านไปหลายปี”
“ก็ยังจำได้ถึงหยดน้ำตาที่ร่วงหล่นของเธอ”
“ช่วงเวลาที่มีความสุขและเสียงหัวเราะเหล่านั้น”
“ช่วงเวลาแห่งคำสัญญาและความฝันเหล่านั้น”
“ที่ริมทางซึ่งเราอำลา”
“เธอกอดผมแน่นแล้วเอ่ยว่า”
“ชีวิตไม่ได้มีเพียงเท่านี้ ยังมีบทกวีและทุ่งกว้างอันห่างไกล”
“ลูกมาที่โลกนี้ด้วยมือเปล่า เพื่อไขว่คว้าหาผืนทะเลที่เสรี”
แม่จางเย่พลันตาแดงเรื่อ!
สีหน้าเอมี่เต็มไปด้วยอารมณ์ซาบซึ้ง!
จางเสียเองก็ถูกจินตภาพในบทเพลงนี้ครอบงำแล้ว!
ผู้ชมคนหนึ่งที่กำลังฟังด้วยความสับสน พลันปิดปากแล้วร้องไห้ออกมา เธอคิดถึงตอนที่เธออายุสิบกว่าปี ยืนกรานจะมาเมืองหลวงเพื่อไล่ตามความฝัน ไม่ว่าอย่างไรพ่อของเธอก็ไม่เห็นด้วย ขังเธอเอาไว้ในบ้าน กระทั่งว่าเธอใช้การอดอาหารมาประท้วงก็ไร้ประโยชน์ จากนั้นก็เป็นค่ำคืนที่เธอลืมไม่ลงตลอดกาลคืนนั้นที่ประตูห้องค่อยๆ ถูกมารดาเปิดออกอย่างแผ่วเบา แม่ช่วยจัดกระเป๋าไว้เรียบร้อยแล้วก็ยื่นเงินสองพันหยวนให้เธอก่อนเอ่ยว่า “พ่อของลูกหลับแล้ว รีบไปเถอะ ถ้าอยู่ที่เมืองหลวงไม่ได้ก็ค่อยกลับบ้าน”
นี่ก็คือมารดา!
บุคคลผู้ยิ่งใหญ่ที่สุดบนโลกใบนี้!
น้ำเสียงของหน้ากากโจ๊กเกอร์นุ่มนวลมาก ยิ่งไปกว่านั้นเขายังไม่ได้อวดเทคนิคการร้องเพลงอะไร คล้ายกับกำลังเล่านิทานเรื่องหนึ่ง เพียงพูดไปเรื่อยๆ อย่างไม่เหน็ดเหนื่อย ไม่ช้าไม่เร็ว แต่ทว่าวิธีการร้องเพลงที่จืดชืดเป็นน้ำเปล่าเช่นนี้ ไม่ทราบว่าเพราะเหตุใด จึงกระทบจุดอ่อนไหวของผู้คน ทำให้จิตใจพวกเขาสั่นไหว
นิทานเรื่องนี้ยังคงดำเนินต่อไป
หน้ากากโจ๊กเกอร์ยังคงร้องเพลง
“ตัวผมเดินทางไกลออกไปเพียงลำพัง”
“เวลานี้มีลูกน้อยเป็นของตน”
“เด็กน้อยเติบโตขึ้นทุกวันทุกคืน”
“ในสักวันก็ต้องจากบ้านไป”
“มองเงาหลังที่เติบโตขึ้นของเขา”
“มองความแน่วแน่ของเขาแล้วย้อนมองกลับไป”
“ผมรู้ว่าสักวัน”
“ผมจะยิ้มแล้วเอ่ยกับเขาว่า”
ทันใดนั้นเสียงเพลงของหน้ากากโจ๊กเกอร์เปลี่ยนเป็นแหลมสูง
“ชีวิตไม่ได้มีเพียงเท่านี้ ยังมีบทกวีและทุ่งกว้างอันห่างไกล”
“ลูกมาที่โลกนี้ด้วยมือเปล่า เพื่อไขว่คว้าหาผืนทะเลที่เสรี”
“ชีวิตไม่ได้มีเพียงเท่านี้ ยังมีบทกวีและทุ่งกว้างอันห่างไกล”
“ลูกมาที่โลกนี้ด้วยมือเปล่า เพื่อไขว่คว้าหาผืนทะเลที่เสรี”
ศรัทธา
ความหวัง
ความฝัน
ความรักของมารดา
การสืบทอด
ทั้งหมดล้วนอยู่ในบทเพลงนี้!
หน้ากากปวยเล้งยิ้มขื่น
ต่อไปเป็นตาเธอที่ต้องขึ้นเวที แต่จะสามารถเอาชนะได้หรือ?
คนคนนี้ บทเพลงเช่นนี้ จะให้เธอเอาชนะได้อย่างไร!
ทว่าสิ่งที่ทำให้ทุกคนประหลาดใจก็คือ พวกเขาเคยคิดว่าในรอบแรกที่หน้ากากทานตะวันแพ้ให้หน้ากากดอกไม้ต้องฝน ก็เป็นการตอกหน้าที่เพียงพอแล้ว ใครจะไปคิดว่าหน้ากากโจ๊กเกอร์ที่ปรากฏตัวเป็นลำดับถัดมา จะแทงเข้าไปอีกหนึ่งดาบอย่างโหดเหี้ยม! หน้ากากดอกทานตะวันเพิ่งร้องจบไปว่าชีวิตคือเหวลึก คือความมืดมิด คือความโดดเดี่ยว คือบาดแผลสาหัส แต่หน้ากากโจ๊กเกอร์กลับใช้บทเพลงมาหักล้างเขาอย่างแข็งกร้าว แทงซ้ำอีกหนึ่งดาบอย่างดุดัน!
ชีวิตไม่ได้มีเพียงเท่านี้!
ยังมีบทกวีและทุ่งกว้างอันห่างไกล!


[Go To Next Chapter]( ./122.md)