##บทที่ 992 : เริ่มรายการ!
ณ ห้องอัดรายการ ‘เดอะแมสก์ซิงเกอร์’
ผู้ชมเข้ามากันครบแล้ว การอัดรายการกำลังจะเริ่มขึ้น
เวลานี้ กรรมการคนที่หนึ่งเข้าประจำที่นั่งแล้ว ตามมาด้วยคนที่สอง คนที่สาม
“ว้าว เฉินกวง!”
“เฉินกวงจริงๆ ด้วย!”
“ย่าจางเสียมาด้วยล่ะ!”
“ฮ่าๆๆ เหล่าเหยา!”
“เหล่าเหยาทำไมเซตผมทรงปอมปาร์ดัว[1]ล่ะ? ผมยาวแล้วเหรอ?”
“เอมี่!”
“เอมี่! ผมรักคุณ!”
“ในที่สุดก็ได้เห็นตัวจริง!”
เมื่อยังไม่ได้เริ่มการอัดรายการ เหยาเจี้ยนไฉและเฉินกวงจึงยิ้มพลางโบกไม้โบกมือทักทายผู้ชม
เอมี่กำลังสนทนาอยู่กับจางเสีย
……
ที่ด้านหลังเวที
จางเย่กำลังทำ IV Drip[2] อยู่ที่ห้องรับรอง
หานฉีคอยอยู่ข้างๆ เขาไม่ห่าง ช่วยเขาถือถุงวิตามินเอาไว้
การอัดรายการเริ่มขึ้นแล้ว ภายในห้องรับรองนี้มีโทรทัศน์ที่ถ่ายทอดให้สามารถเห็นภาพทั้งหมดภายในห้องส่ง
“เธอกลับไปเถอะเสี่ยวหาน”
“ไม่เอาค่ะ”
“ผมไม่เป็นไรแล้วจริงๆ ได้ยินไหม?”
“คุณอย่าพูดเลยค่ะ”
“ก็เพราะอย่างนั้นไงเธอกลับไปเถอะ เดี๋ยวถึงตาผมค่อยมาเรียก ผมอยากพักคนเดียวสักเดี๋ยว ได้หรือเปล่า? อย่าให้ผมต้องพูดมากเลย”
“...ก็ได้ค่ะ”
หานฉีจนปัญญา จึงได้แต่เดินออกไป แล้วปิดประตูให้เขา
ภายในห้องจึงเหลือจางเย่เพียงลำพัง ตอนนี้เอง เขาจึงกุมหน้าอกแน่น สูดลมหายใจอย่างหนักหน่วง ส่งเสียงไอโขลก รู้สึกปวดร้าวไปทั้งอก รอยยิ้มขื่นปรากฏขึ้นบนใบหน้า เขารู้ว่านี่ไม่ใช่ความเจ็บจากปอดอักเสบ แต่เป็นอาการบาดเจ็บจากแผลเก่า การฉีดสเตียรอยด์เหล่านั้น และไข้หวัดล้วนส่งผลให้ภูมิต้านทานของเขาลดลง แผลเก่าจึงอักเสบ และไข้สูงก็ซ้ำเติมอาการเข้าไปอีก ทำให้ตอนนี้เขารู้สึกไม่สบายเป็นอย่างมาก เมื่อหายใจก็ปวดร้าวไปทั้งปอด!
อาการบาดเจ็บจากงานประลองยุทธ์เมื่อสองเดือนก่อน แท้จริงยังไม่ได้หายไปไหน แต่เป็นการเก็บซ่อนอาการไว้ การบาดเจ็บนั้นไม่ใช่แผลภายนอก หากเป็นการบาดเจ็บภายในจากการฟาดพลังปราณของปรมาจารย์เฉิน อีกทั้งยังถูกซัดพลังใส่จากคนกว่าสิบสำนักในภายหลัง อาการเหล่านี้ยังคงอยู่มาโดยตลอด ไม่ได้หายดีได้ง่ายๆ หากสาหัสก็อาจถึงแก่ชีวิต น้องสาวและน้องเขยของเหราอ้ายหมิ่นเองก็ต้องพลังปราณของโจวเทียนเผิงจนล่วงลับในหนึ่งปีให้หลัง ดังนั้นไม่ต้องพูดถึงเขาเลย ต่อให้เป็นเหราอ้ายหมิ่น ตอนนี้ก็ยังคงบาดเจ็บภายในอยู่เช่นกัน เฉินสี่แห่งสำนักหัวซานยิ่งบาดเจ็บหนักกว่า มีข่าวลือว่าไม่โผล่หัวมากว่าสองเดือนแล้ว ศึกใหญ่ครั้งนั้น ผู้คนบาดเจ็บเยอะไม่เบา!
แผลเก่า
เป็นหวัด
ไข้สูง
นี่คือเวลาที่จางเย่อ่อนแอถึงที่สุด และเป็นเวลาที่เขาสภาพย่ำแย่ที่สุด แต่อีกเดี๋ยวการแข่งขันรอบแรกของ ‘เดอะแมสก์ซิงเกอร์’ ก็จะเริ่มขึ้นแล้ว แม้จะอยู่ในสภาพนี้ จางเย่ก็จะยังคงฝืนขึ้นเวที เพราะเขาเป็นคนเช่นนี้ ไม่เสียดายชีวิต!
เขาจะร้องเพลง
ดังนั้นวันนี้ ใครก็ขวางเขาไม่ได้!
……
บนเวที
ต่งซานซานฉาบยิ้มบนหน้า กล่าวอย่างไม่เร็วไม่ช้า “นักร้องท่านแรกของเราต่อไปนี้ เสียงของเขา ใสกิ๊ง มีลูกเล่นหลายหลาก ขอเชิญพบกับ—ราชาประหลาด!
ราชาประหลาด?
ชื่ออะไรกันเนี่ย?
ทุกคนต่างจับตามองอย่างสงสัย
ทางฝั่งกรรมการเริ่มเดากันแล้ว
เฉินกวงพูดกลั้วหัวเราะ “ประหลาด? ราชา?”
เหยาเจี้ยนไฉกะพริบตา “ก็มีแต่จางเย่เท่านั้นไม่ใช่เหรอ?”
จางเสียหลุดขำ
เอมี่ก็เกือบหัวเราะก๊าก!
จางเย่?
พูดถึงประหลาดมันก็จางเย่ไม่ใช่รึไง?
ความจริงทั้งสองเคยเป็นเพื่อนร่วมงานกัน แต่แขวะกันเอง!
คำพูดเหล่านี้ถูกบันทึกไว้แล้ว แต่ใครๆ ก็ต่างรู้ว่า เหล่าเหยาพูดเล่น
“โว้ว!”
“มาแล้ว!”
“งานนี้ แจ่มเลย!”
“โอ้!”
ต่งซานซานกล่าวเปิดตัวเสร็จก็หลบไปอยู่ตรงมุมเวที
ผู้เข้าแข่งขันหน้ากากคนแรกขึ้นเวทีมาแล้ว หน้ากากของเขาจัดว่าประหลาดพอตัว เป็นหน้ากากที่มีสีสันอยู่หลายสี ทั้งแดง ส้ม เหลือง เขียว ฟ้า น้ำเงิน ม่วง ครบครัน บนศีรษะยังมีตาข่ายคลุมทั่วทั้งหัวไปจนถึงข้างใต้ แม้แต่คอก็มองไม่เห็น! เขาก้าวเพียงไม่กี่ก้าว ก็มาหยุดยืนอยู่ตรงกลางเวที
พิธีกรวาไรตี้ชื่อดังอย่างเฉินอี้ตงกล่าวอย่างพูดไม่ออก “จะเดายังไงเนี่ย! แม้แต่มือยังไม่เห็นเลย ใส่ถุงมือปิดหมด!”
เหยาเจี้ยนไฉ “ถุงเท้าแพลมออกมาแล้วนั่นไง”
หวังจุยซูหัวเราะ “นายดูถุงเท้าแล้วรู้เหรอ?”
เอมี่สงสัยจนชะโงกไปทั้งตัว เพื่อที่จะใกล้เข้าไปอีกนิด “ใครเนี่ย ไม่มีสัญลักษณ์บอกใบ้อะไรเลย!”
จางเสียเองก็วิเคราะห์ “ตัวสูงไหมนะ?”
ไฟพลันสลัวลง
ทั้งเวทีเงียบสงัดทันใด ทุกคนต่างจับตารอคอยคนผู้นั้น
เสียงดนตรีดังขึ้น ทำนองเพราะมาก!
หน้ากากราชาประหลาดหลับตาลง เริ่มโยกศีรษะ ไม่ใช่การโยกเป็นจังหวะตามเพลง แต่โยกตกไปข้างหนึ่ง แล้วก็พลันสลับไปอีกข้างหนึ่ง!
จากนั้น ขาก็ขยับ!
เขากำลังเต้น เพียงแต่เต้นแบบไม่ปกติ!
พอเปิดปาก ก็เปล่งเสียงร้องออกมา!
“เธอไม่ สบาย”
“เธอดัน ไม่บอก”
“ฉันว่า เธอน่ะ”
“งี่เง่า จริงๆ”
“เธอบอก เธอบอก”
“ฉันบอก ฉันบอก”
พอเปิดท่อนแร็ปมา ทุกคนก็รู้ว่านี่คือเพลงอะไร นี่คือเพลง ‘งี่เง่า’ ที่ค่อนข้างแพร่หลายเมื่อสองสามปีก่อน เป็นเพลงของนักร้องสาวชาวไต้หวันคนหนึ่ง แต่หน้ากากราชาประหลาดเอามาร้องใหม่โดยไม่เหมือนต้นฉบับเดิมเลย มีการเพิ่มจังหวะ และเปลี่ยนคีย์ไปมาก!
พอท่อนแรกของเพลงจบลง
ผู้ชมพากันปรบมือสนั่น!
จางเสียฟังธง “เป็นคนหนุ่มแน่!”
เฉินกวง “ใช่ อายุต้องไม่เกินสี่สิบแน่นอน!”
เอมี่กล่าวด้วยเสียงเคร่งขรึม “เป็นผู้ชาย”
หวังจุยซูขำ มองเธอ “ฉันก็ฟังออก!”
เมื่อราชาประหลาดเร่งจังหวะเร็วขึ้น บรรยากาศในห้องส่งก็ยิ่งร้อนแรง!
จังหวะสนุกมาก!
สนุกจนทำให้คนอยากร้องตาม!
เฉินกวงวิจารณ์ “โชว์ได้ดีมาก น่าจะเป็นนักร้องอาชีพ!”
จางเสียสั่นศีรษะ “ไม่แน่”
หวังจุยซูชมเปาะ “ร้องดีมากจริงๆ ใครน่ะ?”
ทันใดนั้นเอมี่ก็ร้องอุทานขึ้นมา “ไอ้หยา! หรือว่าจะเป็นคนนั้น คนที่ชื่อ ชื่ออะไรนะ! ฉีฉี? ชาวไต้หวันที่ชนะการประกวดดนตรี?”
หวังจุยซูไม่เห็นด้วย “ไม่ใช่หรอก ฉันเคยแต่งเพลงให้ฉีฉีร้อง ท่าทางไม่เหมือนกัน”
“ฉันว่า ฉันว่า!”
“ฉันว่า ฉันว่า!”
“เธอน่ะ เธอน่ะ!”
“งี่เง่า จริงๆ!”
บทเพลงจบลงแล้ว!
ทั้งห้องส่งต่างปรบมือ!
เอมี่เองก็ปรบมืออย่างตื่นเต้น “เยี่ยม! เพราะมาก!”
จางเสียเองก็ยกย่อง “ในวงการมีนักร้องที่จังหวะและคีย์เสียงดีขนาดนี้ด้วยหรือ?”
หวังจุยซูเอ่ยอย่างร้อนรน “นี่ใครกันแน่นะ!”
ผู้ชมก็พากันเดาด้วย
“โคตรชอบเลย!”
“โคตรจะเพราะ!”
“คนนี้เป็นนักร้องรึเปล่า? หรือว่านักแสดง?”
“ไม่รู้เลย!”
“เหมือนจะคุ้นหู แต่นึกไม่ออก!”
“ไอ้หยา อยากรู้จะตายแล้ว รีบถอดหน้ากากเถอะ เมื่อไรจะถึงช่วงถอดหน้ากากเนี่ย? อยากรู้ว่าคนนี้เป็นใครโคตรๆ!”
“ต้องแพ้ก่อนถึงจะถอดหน้ากาก!”
“หา งั้นก็ช่างเถอะ”
“คนแรกก็สุดยอดขนาดนี้แล้ว?”
“สนุกจัง!”
“รายการนี้สนุกกว่าที่คิดไว้ซะอีก!”
“นั่นสิ ตอนแรกฉันยังคิดอยู่เลยว่าพอได้ยินเสียงก็คงจะเดาออก เพราะยังไงก็เป็นคนดังกันหมดใช่ไหม? น่าจะเดาง่ายมากสิ? แต่พอฟังแล้วถึงรู้ ว่าแม่งเดาไม่ออกสักนิดเลย!”
“คนต่อไปใคร?”
“ต่อไปล่ะ?”
หน้ากากราชาประหลาดยิ้มพลางโค้งตัวแล้วถอยจากเวทีไป
ต่งซานซานขึ้นมาบนเวทีอีกครั้ง “ผู้เข้าแข่งขันท่านต่อไป มีชื่อที่ไพเราะมาก และมีหน้ากากที่สวยงามมากเช่นกัน ขอเชิญพบกับ—หน้ากากดอกไม้ต้องฝน!”
……
ที่ด้านหลังเวที
เสียงเคาะประตูดังขึ้น
จางเย่สูดหายใจเข้าลึก “เชิญ”
หานฉีเดินเข้ามา “อาจารย์ เตรียมตัวได้แล้วค่ะ ตอนนี้ถึงคิวผู้เข้าแข่งขันคนที่สองแล้ว คุณเป็นคิวที่ห้า อย่างมากก็อีกสิบห้านาทีค่ะ”
จางเย่พยักหน้า “ได้”
เขายันกายขึ้น ดึงเข็ม IV Drip ออก
ไปกันเถอะ!
---------------------
[1] ทรงผมปอมปาดัวร์ (Pompadour) เดิมทีเป็นทรงผมของหญิงชนชั้นสูงในฝรั่งเศส ตั้งชื่อตาม ‘มาดาม เดอ ปงปาดูร์ (Madame de Pompadour)’ สนมเอกของพระเจ้าหลุยส์ที่ 15 เป็นทรงผมที่ไว้ความยาวด้านบน มีลักษณะเด่นคือการเซตผมด้านหน้าให้ม้วนหรือเสยขึ้น
[2] IV Drip คือการให้สารอาหารหรือวิตามินผ่านหลอดเลือด


[Go To Next Chapter]( ./93.md)