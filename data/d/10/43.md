##บทที่ 943: สยบคุนหลุน!
วันต่อมา
ณ สถานที่แห่งหนึ่ง
เป็นเทือกเขาเร้นกายในหมู่เมฆ
บนยอดเขาแห่งหนึ่ง หอหลักของสำนักคุนหลุนดูภูมิฐานโอ่อ่า คำ 'คุนหลุน' สีทองบนป้ายขวางถูกแขวนอยู่เหนือประตูหอหลัก แสงอาทิตย์ส่องกระทบ เปล่งประกายระยิบระยับ!
ในห้องโถง เหล่านักพรตจำนวนไม่น้อยต่างพูดจาส่งเสียงจอแจ
"จางเย่ไร้ขื่อแปนัก!"
"น่าโมโหนัก!"
"บุกเส้าหลิน? หักป้ายขวาง?"
"เส้าหลินมียอดฝีมือมากมาย ทำไมถึงไม่ขวางไว้?"
"ขัดขวางอย่างไรกัน มีใครสามารถสู้เขาได้?"
"อาจารย์ซื่ออู๋ไง!"
"ฟังว่าอาจารย์ซื่ออู๋ไม่ปรากฏกายแม้แต่น้อย!"
"จางเย่กำลังท้าทาย! ต้องการยั่วโมโหคนในยุทธภพ!"
"ทางสมาพันธ์ว่ายังไงบ้าง?"
"ไม่มีปฏิกิริยาอะไรเลย!"
"ทำไมกัน? ทำไมไม่ส่งคนมา? นั่นน่ะเส้าหลินนะ สำนักเส้าหลินถูกทุบทำลาย ศิษย์ถูกทำร้าย ทำไมถึงไม่มีใครพูดอะไรสักคำ?"
"ไอ้นักเลงหัวเน่านั่น ยังจะเน่าเหม็นยิ่งกว่าเหราอ้ายหมิ่นเสียอีก! จะให้พูดอะไร? ให้ยอดฝีมือออกไปสู้กับเขารึ? หรือจะท้าประลอง? ปรมาจารย์ของยุทธภพทั้งห้าบ้างได้รับบาดเจ็บบ้างไม่ปรากฏตัวถามไถ่เรื่องทางโลก ที่รับมือจางเย่ได้ก็มีแต่ซื่ออู๋ต้าซือแห่งเส้าหลิน แต่ท่านกลับไม่ยอมปรากฏตัว เกรงว่าทราบว่าตนเองก็ไม่ใช่คู่มือของจางเย่ ยอดฝีมือท่านอื่นๆ ก็เร้นกายหายสาบสูญกันไปหมดแล้ว! ยังจะให้สู้อย่างไร?"
"หาคนไปฆ่ามัน!"
"งานชุมนุมยุทธภพจบไปแล้ว ทุกคนแยกย้ายกลับสำนัก กระจัดกระจายกันไปทั่ว คนยังมีเหลือเท่าไหร่กัน และต่อให้อยากรวบรวมผู้คน เวลานี้ยังจะไปเชิญพี่น้องยอดฝีมือร้อยสองร้อยคนได้ที่ไหน? คิดจะแข่งเรื่องคน? เขาเป็นถึงดาราระดับเอ ยังจะไปแข่งจำนวนคนกับเขา? เจ้าสำนักกับศิษย์พี่ที่ไปในวันนั้นกลับมาในสภาพไหน พวกนายไม่เห็นหรอกหรือ? โดนซ้อมมาจนน่วมน่ะ!"
"เฮ้อ โชคดีที่สำนักคุนหลุนเราอยู่ไกล"
"หมายความว่ายังไง? ต่อให้เขามา พวกเราก็ไม่กลัวหรอกนะ!"
"ใช่ ยังมีผู้อาวุโสฟางกับผู้อาวุโสสวีพวกอาจารย์อาอยู่!"
"หึ จางเย่ไม่กล้ามาคุนหลุนน่ะสิ!"
ขณะที่กำลังคุยกัน ประตูของสำนักคุนหลุนซึ่งยืนหยัดมานับร้อยปีก็มีเสียงเคาะ ไม่เบา ไม่หนัก ไม่เร็ว ไม่ช้า
นักพรตของคุนหลุนล้วนตกใจเล็กน้อย
"ใครน่ะ?"
"วันนี้มีแขก?"
"ไม่มีนี่?"
"พี่น้องที่ลงจากเขาไปกลับมาแล้วรึ? ไม่น่า ศิษย์พี่หานกลับมาน่าจะใช้ประตูหลังสิ"
นักพรตหนุ่มคนหนึ่งวิ่งไปบนพื้นหินสีเขียว เมื่อถึงประตูก็ตะโกนถาม "ใครน่ะ?"
ด้านนอกเป็นเสียงผู้ชาย
ดูเหมือนเสียงของชายหนุ่ม เสียงธรรมดาอย่างมาก
"เปิดประตูหน่อย มาเช็กมิเตอร์น้ำ" เสียงนั้นตอบกลับมาเรียบๆ
มิเตอร์น้ำ?
มิเตอร์น้ำน้องสาวนายน่ะสิ!
พวกเราใช้น้ำบ่อนะพี่ชาย!
"มาจากคณะกรรมการจัดการท้องถิ่นเหรอ?" นักพรตหนุ่มผู้นั้นโตขึ้นมาบนภูเขา ประสบการณ์อ่อนด้อย ฟังเช่นนั้นก็ยกกลอนขัดประตูใหญ่ขึ้นเพื่อเปิดประตู
ประตูเปิด
ชายหนุ่มสวมแว่นดำเดินเข้ามาช้าๆ
นักพรตหนุ่มนั้นจำเขาไม่ได้จึงขวาง "เฮ้ยๆ ทำอะไร?"
ทันใดนั้นชายหนุ่มก็ถอดแว่นกันแดดออก เสียบไว้ที่กระเป๋าเสื้ออย่างประณีต "มาทวงหนี้"
เมื่อนักพรตของคุนหลุนเห็นคนผู้นี้ ต่างก็ตกใจจนหน้าซีด!
"สวรรค์!"
"จางเย่!"
"เป็นจางเย่!"
"จางเย่มาแล้ว!"
"รีบเชิญเจ้าสำนัก!"
"ไม่ดีแล้ว!"
"ศัตรูบุก! ศัตรูบุก!"
เหล่านักพรตล้วนร่ำร้องด้วยความตื่นตระหนก!
ไม่มีใครคิดว่าเมื่อวานจางเย่ซึ่งอยู่ที่ซงซาน วันนี้จะมาถึงสำนักของพวกเขาที่คุนหลุน เขามาถล่มสำนักคุนหลุนจริงๆ!
แห่งแรกเป็นเส้าหลิน!
แห่งที่สองเป็นคุนหลุนของพวกเขา?
จางเย่คิดว่าตัวคนเดียวจะออกมาสู้กับสำนักใหญ่ทั้งหมดได้งั้นหรือ?
ในชั่วขณะนั้น ทั่วทั้งสำนักคุนหลุนก็พลันปั่นป่วนวุ่นวาย ทุกคนล้วนตื่นตระหนกตกใจ แม้แต่เจ้าสำนักคุนหลุนที่ถูกจางเย่กับแฟนคลับซ้อมจนน่วมยังแบกสังขารออกมา ศิษย์ทั้งสามสี่สิบของสำนัก ทั้งศิษย์ที่ฝึกและไม่ได้ฝึกยุทธ์ต่างก็โผล่หน้าออกมา เห็นจางเย่ยืนอยู่ที่ขั้นบันได สีหน้าของทุกคนล้วนยากชมดู ล้วนไร้ซึ่งสีเลือด!
เจ้าสำนักแซ่จางเดียวกับจางเย่ร้องถามมาจากที่สูง "จางเย่! เจ้ามาทำไม?"
จางเย่ "ผมมาขอคำอธิบาย"
นักพรตอาวุโสโกรธ "วันนั้นทำร้ายคนของคุนหลุนไปตั้งมาก ยังจะต้องการคำอธิบายอะไรอีก?"
"มันคนละเรื่องกัน" จางเย่พูดเสียงเรียบ "เรื่องที่พวกคุณโดนซ้อม ใครใช้ให้พวกคุณทำตัวเลวทรามก่อนเล่า? ที่ผมมาวันนี้ ต้องการคำอธิบายเรื่องหนึ่ง! ใครปาเข็มบินใส่ผม? เหล่าเหราได้รับบาดเจ็บเพราะผม ตอนนี้ก็ยังไม่ฟื้น ในเมื่อเธอยังไม่ฟื้น เรื่องที่เธอทำตอนนี้ไม่ได้ ผมจะทำให้! ความแค้นที่เธอทวงคืนในตอนนี้ไม่ได้ ผมมาทวงให้! ถูกต้องตามวิถีฟ้าครรลองดินแล้วใช่ไหม?"
เจ้าสำนักคุนหลุนเกรี้ยวกราด "เข็มบินนั่นไม่ใช่ฝีมือพวกเรา!"
ทว่าจางเย่ไม่มีเหตุผลอย่างที่สุด "ผมไม่สนใจ เพราะเข็มบินเล่มนั้น เหล่าเหราจึงบาดเจ็บสาหัส พวกคุณสำนักใหญ่ถึงฉวยโอกาสไล่ฆ่าพวกเรา เหตุเป็นเพราะพวกคุณลงมือก่อน ไม่ว่าคนปาเข็มนี้จะเป็นคุนหลุน หรือเส้าหลิน หรือบู๊ตึ๊งใต้ หรือจะเป็นคงท้ง สกุลโจว ในสายตาผมก็เหมือนกัน จดบัญชีไว้ที่พวกคุณทุกคน!"
ผู้อาวุโสท่านหนึ่งโกรธ "ยังมีเหตุผลหรือเปล่า?"
แต่เมื่อพวกเขาย้อนนึกถึงเหตุการณ์วันนั้น ขณะล้อมโจมตีเหราอ้ายหมิ่นกับจางเย่ที่เทียนซาน ทุกคนต่างเหี้ยมหาญดุดัน ลงมือลึกซึ้งชั่วร้าย ยังจะให้ถกเหตุผล?
"อย่าข่มเหงคนให้มากนัก!"
"จางเย่ คิดว่าเจ้าถึงขั้นใต้หล้าไร้เทียมทานแล้วจริงๆ?"
"กล้าบุกคุนหลุนเรา?"
"ไม่รู้ฟ้าสูงแผ่นดินต่ำ!"
"สู้เป็นสู้!"
"ใช้ชีวิตปกปักแดนวิสุทธิ์แห่งคุนหลุน!"
เจ้าสำนักคุนหลุนทราบว่าไม่อาจหลบเลี่ยงต่อไป หันมองเหล่าผู้อาวุโสของสำนักทั้งหลาย
ผู้อาวุโสหน้าตาเจ้าอารมณ์ก้าวออกมา
ผู้อาวุโสอีกท่านฝืนยิ้ม ได้แต่ก้าวออกมายืนเคียงคู่!
ผู้อาวุโสทั้งสี่ล้วนยืนหยัดเบื้องหน้าของจางเย่ ทั้งสี่คือคนที่ฝีมือสูงสุดแล้วในคุนหลุนยุคนี้ ทว่ากลับไม่มีความมั่นใจนัก ไม่มีใครกล้าออกมาสู้รบตบมือกับจางเย่คนเดียว ทุกคนต่างทราบว่าเรื่องนี้เป็นไปไม่ได้ ยอดฝีมือไทเก๊กที่ฝึกปรือพลังภายในออกมาได้ท่านหนึ่ง แม้พวกเขาทั้งสี่ผนึกกำลังกันต่อกรก็ยังไม่นับว่าน่าอาย เผชิญหน้ากับครูมวยของยุทธภพระดับนี้ สิ่งใดก็ไม่สำคัญแล้ว!
จางเย่ไม่เห็นพวกเขาในสายตาแต่แรก กลอกตามองรอบทิศทาง ไม่นานก็พบป้ายขวาง 'คุนหลุน' สีทองซึ่งแขวนอยู่เหนือประตูสำนัก!
ผู้อาวุโสทั้งสี่เห็นดังนั้นก็โกรธเกรี้ยวสุดระงับ!
"มา!"
"ตั้งค่าย!"
"เพ้ย!"
คนทั้งหลายได้ยินสัญญาณ ต่างก็ตรงเข้ามาด้วยกระบวนท่าสังหาร!
ยี่สิบกระบวนท่า!
เพียงยี่สิบกระบวนท่า!
ยี่สิบกระบวนท่าให้หลัง ในระยะสิบเมตร มีคนยืนอยู่เพียงคนเดียว...จางเย่!
แม้คนทั้งสี่ร่วมมือกัน ก็ยังไม่ใช่คู่มือของจางเย่ ผู้อาวุโสทั้งสี่ล้วนได้รับบาดเจ็บ บ้างกองบนพื้น บ้างหมดสติ บ้างยกมือกุมอกชี้หน้าด่าทอจางเย่!
"เจ้าต้องได้รับโทษทัณฑ์!"
"เจ้ากล้า!"
"หยุดมือ!"
"อย่า!"
"ปู่เจ้า!"
ศิษย์คุนหลุนล้วนคำราม!
เพราะจางเย่ก้มตัวลง หยิบหินในสวนดอกไม้ขึ้นมาก้อนหนึ่ง ประเมินน้ำหนักในฝ่ามือแล้วก็พยักหน้า สายตาจับจ้องที่ป้ายขวางของสำนักคุนหลุนซึ่งสืบทอดมานับร้อยปี ทันใดก็ออกแรงไปที่ปลายนิ้ว ประจุพลังภายในลงในก้อนหิน!
เสียงหวีดหวิวดังขึ้น!
หินลอยเข้าหาป้ายขวางของหอหลัก!
"หยุดมือ!"
"ข้าขอแลกชีวิตกับเจ้า!"
ภายใต้เสียงร้องด้วยความโกรธแค้นของศิษย์สำนักคุนหลุน บังเกิดเสียงแตกหักดังลั่น ป้ายขวางของสำนักคุนหลุนหักกระจาย กลายเป็นเศษชิ้นส่วนห้าหกชิ้นปลิวว่อนกลางอากาศ ก่อนร่วงตกลงกับพื้นส่งเสียงแกรกกราก!
เจ้าสำนักคุนหลุนซึ่งได้รับบาดเจ็บเพลิงโทสะกำเริบ โกรธจนเป็นลมล้มลงกับพื้น!
ป้ายขวางแตกทลายแล้ว!
ศิษย์คุนหลุนร้องไห้คร่ำครวญ!
สำหรับพวกเขาแล้ว คุนหลุนก็คือทุกสิ่งทุกอย่าง ป้ายขวางนี้คือหน้าตา คือศักดิ์ศรีของตน เป็นสิ่งที่ทุกคนยอมสละชีวิตเพื่อปกป้อง แต่ทว่าบัดนี้ คุนหลุนที่ร้อยกว่าปีนี้ไม่มีใครกล้าท้าทาย กลับถูกคนบุกมาถึงหน้าประตู อีกฝ่ายมีแค่คนเดียว ถึงกับหักป้ายขวางของสำนักตนเอง นี่คือการตอกหน้าพวกเขาครั้งแล้วครั้งเล่า! คือการเหยียบย่ำหน้าตาศักดิ์ศรีและเกียรติยศของทุกคน!
"จางเย่!"
"คนแซ่จาง!"
"แค้นนี้ไม่ชำระ สาบานไม่ขอเป็นคน!"
"คุนหลุนกับเจ้า แม้ไม่ตายไม่เลิกรา!"
"ไม่ตายไม่เลิกรา!"
นักพรตคุนหลุนทั้งหลายร่ำร้องด้วยความโกรธเคือง!
จางเย่กลับปัดฝุ่นจากมือ กล่าวกับทุกคนว่า "ไม่ต้องรีบร้อนไป ที่ว่าไม่ตายไม่เลิกรานั่นยังไม่แน่ว่าใครเป็นฝ่ายต้องพูด เหล่าเหรายังไม่ฟื้น ถ้าเกิดเธอเป็นอะไรขึ้นมาละก็..." เขาชี้หน้าคนกลุ่มนั้น ตวาดลั่น "กูนี่แหละแม่งจะไม่เลิกรากับพวกมึง!"
พูดจบ จางเย่ก็หมุนตัวเดินจากไป!
ไม่มีใครกล้าขวาง!
ไม่มีใครสามารถขวาง!
มาอย่างรวดเร็ว ไปอย่างรวดเร็ว ทิ้งไว้แต่เพียงเศษซากของป้ายขวางแห่งคุนหลุน!
"รีบช่วยเจ้าสำนักเร็ว!"
"เจ้าสำนักเป็นลมไปแล้ว!"
"ผู้อาวุโสเฉิน เป็นยังไงบ้าง? เป็นยังไง?"
ผู้อาวุโสที่ได้รับบาดเจ็บสาหัสนั้นมองตามหลังจางเย่ ใบหน้ามีแต่ความตื่นตระหนก "วิทยายุทธ์ของเขา...มาถึงขั้นนี้แล้วจริงๆ น่ะหรือ?"
ผู้อาวุโสที่ได้รับบาดเจ็บอีกท่านถอนใจ "เป็นรองเพียงปรมาจารย์ นับว่าเขาไร้ผู้ต่อกรแล้ว!"
ผู้อาวุโสที่ได้รับบาดเจ็บเบาที่สุดมองดูป้ายขวางของสำนัก ซึ่งบัดนี้แหลกลาญเป็นเศษชิ้นส่วน "พวกเราคือคนบาปของคุนหลุน! ละอายต่อบรรพชน! ละอายต่อสำนัก!" ถ้อยคำเปี่ยมความเศร้าโศก ก่อนเอ่ย "วานนี้คือเส้าหลิน วันนี้เป็นคุนหลุน วันพรุ่งจะเป็นใคร? กงล้อนี้จะตกไปที่ใคร? พวกเจ้ายังจำปรมาจารย์ไทเก๊กเมื่อครั้งนั้นได้หรือไม่? หนึ่งคนท้าสู้ยอดฝีมือของสิบแปดสำนัก! เจ้าสำนักเราเมื่อร้อยปีก่อน ต้องพ่ายแพ้ในเงื้อมมือมัน! มาตอนนี้ จะเกิดเหตุการณ์เช่นครั้งนั้นอีก? ประวัติศาสตร์จะหวนกลับมาซ้ำรอยเดิม? มวยไทเก๊ก...ต้องการก่อมรสุมโลหิตขึ้นอีกครั้งอย่างนั้นหรือ?"
นักพรตอาวุโสถอนหายใจ "จางเย่ห่างจากชั้นปรมาจารย์เพียงก้าวเดียว อีกทั้งอายุเพิ่งจะยี่สิบห้า! พวกเราได้แต่ภาวนาให้เหราอ้ายหมิ่นคืนสติเร็วขึ้นหน่อย หาไม่...ยุทธภพคงต้องปั่นป่วนแล้ว!"
"แต่ตอนนี้ยุทธภพก็ปั่นป่วนอยู่แล้ว!"
"รีบส่งข่าวให้สำนักอื่นทราบ!"
"บอกว่าอะไร?"
"บอกว่า...คุนหลุนก็พ่ายแล้ว!"


[Go To Next Chapter]( ./44.md)