##บทที่ 1093 : จดหมายลาพักของจางเย่!
ช่วงสาย
พ่อกับแม่ยังไม่กลับมาบ้าน
จางเย่ดูทีวี
ฟังเพลง
ใช้เวลาพักผ่อนเบาๆ
เขาตระเตรียมให้วันหยุดตัวเองสักครึ่งเดือน ไม่คิดจะรับงานใด ไม่คิดจะไปยุ่งกับเรื่องอะไร แค่อยากดื่มด่ำกับช่วงเวลาเบาๆ สักพัก หลังจากจบงานใหญ่ทุกครั้งจางเย่ก็มักจะทำเช่นนี้เสมอจนกลายเป็นธรรมเนียมปฏิบัติของเขาไปแล้ว สื่อและประชาชนเองก็เคยชินกับแนวทางของเขาแล้ว ยิ่งครั้งนี้ประสบความสำเร็จ มีชื่อเสียงพุ่งพรวดจนได้เป็นซูเปอร์สตาร์ในรวดเดียว จางเย่ยิ่งต้องพักให้มากหน่อย ดังภาษิตว่า พักรบเพื่อสู้ต่อ เดี๋ยวพอหมดช่วงพัก เขาก็ยังต้องหวนคืนวงการฝ่าลมเผชิญฝนต่อไป ยังต้องคิดด้วยว่าจะทำอย่างไรจึงจะขึ้นไปอยู่อันดับหนึ่งของระดับ A ได้ ถ้าไม่กลับไปชาร์จไฟแล้วจะลุยต่ออย่างไรไหว?
กริ๊ง กริ๊ง กริ๊ง
มีโทรศัพท์มาอีก ทั้งนักข่าวนัดสัมภาษณ์ ทั้งบริษัทโฆษณาที่เลี่ยงผู้จัดการมาติดต่อเบอร์ส่วนตัวจางเย่โดยตรงเพื่อเชิญเขาไปถ่ายโฆษณา ซึ่งจางเย่ปฏิเสธไปหมดแล้ว
เขาตัดสินใจโพสต์แจ้งบนเวยป๋อ
จางเย่ : ลาครึ่งเดือน ช่วงนี้งดรับงานทุกอย่าง ขอพักผ่อนสักหน่อย มีธุระกรุณาติดต่อผู้จัดการผมครับ
โพสต์เสร็จ จางเย่ก็โทรไปหาอู๋เจ๋อชิง
“อู๋ อยู่ไหนน่ะ?”
“วันนี้มีประชุม อยู่แถวชานเมืองค่ะ”
“วันอาทิตย์แท้ๆ ยังยุ่งขนาดนี้เลยเหรอ”
“มีอะไรหรือเปล่า?”
“คิดถึง จะกลับกี่โมง?”
“น่าจะสักบ่ายสามบ่ายสี่ค่ะ แต่ฉันอาจจะต้องแวะกลับบ้านก่อน คนที่บ้านวางแผนดูตัวให้อีกแล้ว ต้องไปคุยกับพวกเขาอีกที”
“ยังโดนจับไปดูตัวอยู่อีกเหรอ คุณยังไม่ได้บอกเรื่องของเราหรือ”
“เกริ่นไปแล้ว แต่ยังไม่ได้เอ่ยชื่อเธอ ฉันบอกว่าคบกับแฟนอยู่ หน้าที่การงานดี นิสัยไม่เลว อายุน้อยกว่าฉันนิดหน่อย แม่ฉันยังดี ไม่ว่าอะไร ส่วนพ่อค้านหัวชนฝา ไม่ถามด้วยซ้ำว่าเป็นใคร ไม่เห็นด้วยท่าเดียว ดังนั้นฉันก็เลยต้องหลบมาทำงานสักหน่อย”
“เฮ้อ ลำบากคุณแล้ว”
“รอฉันจัดการทุกอย่างเรียบร้อยนะ จะพาไปแนะนำกับพ่อแม่ฉันอย่างเป็นทางการ”
“ได้ งั้นตอนเย็นเสร็จงานแล้วโทรหาผมนะ”
“ค่ะ”
ดูตัว?
ต้องเร่งตัวเองหน่อยแล้ว ต้องรีบแต่งคุณอู๋ให้เร็วเลย นี่แหละเรื่องใหญ่!
หลังจากวางสาย เขาก็เห็นว่าบนเวยป๋อเริ่มเดือดขึ้นแล้ว
ชาวเน็ตนับไม่ถ้วนคอมเมนต์ตอบทันที!
“ลาหยุดอีกแล้ว?”
“พรืด อาจารย์จางเอาแต่ใจไปแล้ว!”
“ชื่อเสียงเพิ่มขึ้นทั้งที มันคือช่วงทำเงินนะ เวลาแบบนี้ยังจะลาอีกเหรอ”
“ทั้งวงการบันเทิงก็มีแต่อาจารย์จางเท่านั้นที่มีเรื่องแบบนี้ได้!”
“ฮ่าๆๆ เขาก็แบบนี้ทุกทีไม่ใช่รึไง”
“ไม่ให้!”
“ใช่! ไม่อนุมัติ!”
“ไม่เห็นด้วย!”
“ตีกลับ!”
“เหตุผลในการลาฟังไม่ขึ้นครับ!”
“ไปเขียนมาใหม่!”
“ฮี่ๆ!”
คนไม่น้อยเข้ามารุมหยอกเย้า
จางเย่เห็นแล้วก็อดหัวเราะเจื่อนไม่ได้ ไม่ยอมให้ลาพักอีก? ขืนไม่รีบหยุดงานไปอยู่เป็นเพื่อนหวานใจ แฟนฉันก็หนีไปพอดีสิ!
เขาโพสต์ข้อความลาหยุดอีกครั้ง : จะลืมหน้าแฟนอยู่แล้ว อยากไปดูหน่อย ทุกคนโปรดอนุมัติด้วยเถอะครับ
—นี่คือจดหมายลางานที่โด่งดังมากในโลกเดิมของจางเย่
พอโพสต์นี้ปรากฏขึ้นมา สื่อและผู้คนจำนวนมากต่างช็อก!
“หา!”
“จางเย่มีแฟนด้วยเหรอ!”
“ใครน่ะ? เป็นใครกัน?”
“เชี่ย ข่าวใหญ่!”
“ไม่เห็นเคยมีข่าวเลย?”
“อะไร ยังไง เมื่อไร!”
แต่ทว่าชาวเน็ตจำนวนมากกลับไม่เชื่อ
“อย่าไปฟังเขาพูดเรื่อยเปื่อย!”
“อาจารย์จางขี้โม้จะตาย!”
“ฮ่าๆๆ จดหมายลานี่ขำชะมัด!”
“พรืด อาจารย์จางอนาถไปไหม หน้าแฟนก็ยังลืมได้เหรอ”
“ฉันไม่เชื่อ!”
“ก่อนอื่นต้องหาแฟนให้ได้ก่อนสิเว้ย!”
“สเปกอาจารย์จางนี่เป็นยังไงน่ะ?”
“ใช่ เลิกโม้ได้แล้ว บอกสเปกมาสิ เดี๋ยวพวกเราช่วยแนะนำสาวให้”
“ต้องสวยรึเปล่า?”
“ตัวสูงหรือเตี้ย? ตาโตตาตี่?”
“อาจารย์จางจะลาไปดูตัวเหรอ? ก๊าก!”
“พี่ฉันสวยมากเลยนะ แนะนำให้เอารึเปล่า!”
“สเปกคุณเป็นยังไงคะ? บอกหน่อย!”
จดหมายลาหยุดของจางเย่บนเวยป๋อได้รับความสนใจมากมายในทันที ยามนี้เขาฮอตที่สุด เป็นช่วงเวลาที่ได้รับความสนใจและความนิยมขั้นสูงสุด แต่ไม่มีผู้ใดคาดคิดเลยว่า เวลาต่อมา จางเย่จะโยนกลอนออกมาบทหนึ่ง หลายคนอ่านแล้วต้องช็อกไปตามๆ กันเพราะถูกความงดงามของกลอนบทนี้เขย่าสั่นคลอนจิตใจ!
บนเวยป๋อของจางเย่ :
กางร่มกระดาษน้ำมัน[1] เดียวดาย
เตร็ดเตร่ทอดกายก้าว เรื่อยเปื่อย
สายฝนเอื่อยเฉื่อยเหงาอีกครา
ปรารถนาอยากพบหน้า
นางผู้ดุจดอกไลแลค[2]นั้น
นางผู้พันผูกให้โหยหา
นางผู้นำพาทุกสิ่ง
สีสันดังดอกไลแลค
หอมหวานปานดอกไลแลค
อาดูรดั่งดอกไลแลค
ละห้อยกลางสายฝน
ละห้อยแลหงอยเหงา
นางเศร้าสร้อยกลางฝนโศก
กำร่มกระดาษน้ำมันเปียกโชก
ดุจเดียวดั่งข้า
แลดุจดั่งที่ข้าเป็น
ก้าวเชื่องช้าเงียบงัน
เฉยชา เย็นเฉียบ แลโศกเศร้า
นางก้าวเข้ามาโดยไร้เสียง
ก้าวมา เอียงตวัดส่อง
ทอดตามองดั่งถอนใจลึก
ปริ่มรู้สึกนางลอยล่องไป
ดุจดั่งในห้วงฝัน
ดั่งฝันที่ร่ำไห้สับสน
ดั่งฝันนั้นพัดผ่านพาวกวน
กิ่งต้นไลแลคงามพลี
นางนี้เลยผ่านข้าไป
จากไกลเงียบงัน จากจร
จวบชนก้อนกำแพงเสื่อมโทรม
ชโลมท่องผ่านสายฝนนี้
ในห้วงดนตรีฝนคราง
สีสันนางจากจาง
กลิ่นหอมนางเลือนราง
มลายสร่าง กระทั่งตัวนาง
สายตาพลางถอนใจลึก
ตรึกกลิ่นไลแลคโศกศัลย์
กางร่มกระดาษน้ำมัน เดียวดาย
เตร็ดเตร่ทอดกายก้าว เรื่อยเปื่อย
สายฝนเอื่อยเฉื่อยเหงาอีกครา
ปรารถนาอยากพบหน้า
นางผู้ดุจดอกไลแลคนั้น
นางผู้พันผูกให้โหยนาง
“โห เป็นจดหมายลาที่โคตรอาร์ตที่สุดที่เคยเจอ!”
“ปวดใจจังอาจารย์จาง!”
“สาวไลแลคจะไปไกลแล้ว อาจารย์จางรีบตามไปเร็วเข้า!”
“ให้ผ่าน!”
“ให้ผ่าน!”
“อนุมัติเลย!”
“อาจารย์จาง พวกเราให้คุณลาพักได้!”
“รีบไปเถอะ!”
“สู้เขานะ!”
หญิงสาวที่อยู่ในบทกลอนทำเอาชาวเน็ตมากมายถึงกับละเมอเคลิบเคลิ้ม พวกเขาเองก็ไม่ทราบว่าแม่สาวดวงซวยคนไหนที่ไปต้องตาจางเย่เข้า ทว่าเหตุการณ์สำคัญในชีวิตอย่างนี้พวกเขาย่อมต้องสนับสนุน!
มีเพียงพวกคนบางส่วนในวงการวรรณกรรมที่อดตำหนิจางเย่ไม่ได้ เห็นได้ชัดว่าพวกเขาเชี่ยวชาญด้านวรรณกรรมสูงกว่าคนทั่วไปนัก!
คนผู้หนึ่งที่อยู่ในสมาคมนักเขียนถอนหายใจอย่างเสียดาย “เป็นบทกลอนดีแท้ๆ ดีมากจริงๆ ถูกเขานำมาใช้เสียอย่างนี้! นี่ นี่มันช่างเสียของ!”
 คนในสมาคมศิลปะและวรรณคดีผู้หนึ่งกล่าวด้วยความหงุดหงิด “กลอนไพเราะอย่างนี้ มีหรือจะเรียบง่ายปานนั้น? เนื้อหาภายในแฝงทั้งอารมณ์และความคิดอันลึกซึ้งมากมาย! กลับถูกจางเย่นำมาใช้เป็นจดหมายลาหยุด?”
“สิ้นเปลืองพรสวรรค์!”
“น่าโมโห!”
“เจ้าจางเย่ผู้นี้ ใช้ความสามารถไปอย่างสูญเปล่า! น่าเจ็บใจนัก!”
กลอนบทหนึ่ง สร้างความปั่นป่วนไปทั่วอีกครั้ง!!
ความจริงจางเย่เข้าใจดียิ่งกว่าใคร กลอนบทนี้ไม่ใช่กลอนที่เขียนเกี่ยวกับหญิงสาว ไม่ได้ชี้เฉพาะสตรีที่เปรียบเป็นดังดอกไลแลค หากเน้นที่ความหวังและความปรารถนาอันเลือนรางเสียมากกว่า แต่ในใจจางเย่ อู๋เจ๋อชิงก็คือความหวัง และความปรารถนาของเขา
ในสายตาเขา อู๋เจ๋อชิงคือสตรีที่เป็นดังดอกไลแลคผู้นั้น
เป็นอย่างนั้นแล้วจะทำไม?
นายจะมากัดฉันงั้นเรอะ??
 
=======================
 
[1] 油纸伞 ร่มกระดาษสีน้ำมันเป็นร่มรูปแบบกระดาษที่มีต้นกำเนิดมาจากประเทศจีน แผ่กระจายไปทั่วหลายประเทศในเอเชียตะวันออกเฉียงใต้และเอเชียตะวันออกเฉียงใต้และได้มีการพัฒนาโดยมีลักษณะที่แตกต่างออกไปตามแต่ละประเทศ
[2] ไลแลค มาจากภาษาเปอร์เซียแปลว่า ‘สีฟ้าม่วง’ ดอกไลแลค สื่อความหมายด้านความรัก อันได้แก่ รักครั้งแรก หรือ ความเชื่อมั่นในตัวคนรัก โดยดอกแต่ละสีจะสื่อถึงความรักที่ต่างกันไป
 


[Go To Next Chapter]( ./194.md)