##บทที่ 921 : จางเย่เสริมแกร่ง (ตอนท้าย)!
ในห้องน้ำ
จางเย่ระเบิดเสียงหัวเราะประหลาดออกมา!
เฉินเฉินถูกเสียงดังรบกวน พลิกตัวไปมาหลายครั้งแล้วเสียงหัวเราะแปลกๆ ในห้องน้ำก็ยังไม่หยุด เธอเลิกผ้าห่มลุกขึ้นมานั่งอย่างหงุดหงิด ตะโกนแว้ด “จางเย่ ทำอะไรของนาย?”
จางเย่ยังคงส่งเสียงหัวเราะหึหะออกมาจากห้องน้ำ
เฉินเฉินยิ่งอารมณ์เสียกว่าเดิม “จางเย่ ทำไมนายทำตัวเป็นเด็กอยู่ได้?”
จางเย่เบิกบานสุดขีด กล่าวด้วยน้ำเสียงไม่โกรธไม่เคือง “ฮ่าๆ ตื่นแล้ว? เฉินเฉินเอ๋ย ต่อไปนี้ไม่ต้องเรียกฉันว่าคุณอาจางแล้วนะ ยังไงก็ห้ามเรียกแบบนี้เด็ดขาดเลยนะ”
เฉินเฉิน “หนูก็ไม่เคยเรียกอยู่แล้ว”
จางเย่หัวเราะ “ต่อไป เชิญเรียกฉันว่าไอ้เกราะเหล็ก!”
เฉินเฉิน “ห๊ะ?”
จางเย่เปล่งเสียงจากปอดเต็มที่กล่าวย้ำด้วยความมาดมั่น “ไอ้เกราะเหล็ก!”
เฉินเฉินห่อตัวด้วยผ้าห่มอีกครั้ง “โอเค ไอ้-เศษ-เหล็ก”
จางเย่ “...เศษเหล็กน้องสาวเธอสิ! ไอ้เกราะเหล็กเฟ้ย!”
หลังจากพายัยเด็กแสบเข้านอนอีกครั้ง จางเย่ก็หันกลับมาลูบแหวนเกมอย่างพึงใจ แม้ว่าการสุ่มลอตเตอรี่ในคราวนี้จะใช้แต้มชื่อเสียงไปถึงสามร้อยล้านแต้ม เขาก็ไม่นึกเสียดายเลยแม้แต่น้อย ทั้งยังอยู่ในภาวะเบิกบานเต็มที่ เพราะเขาจ่ายแต้มชื่อเสียงสามร้อยล้านนี้ไปอย่างสุดแสนเต็มใจ อยากสุ่มได้ไอเทมจากหมวดสถานะก็ได้ตามใจ นับว่าที่เคยสุ่มลอตเตอรี่มาในอดีตยังไม่เคยสำเร็จราบรื่นขนาดอย่างวันนี้มาก่อน!
เมื่อตรวจดูแต้มชื่อเสียงรวมที่มีในปัจจุบัน
เหลืออยู่ : ไม่ถึงหนึ่งพันเก้าร้อยล้าน!
ยังคงมากมายเช่นเดิม เป็นจำนวนมหาศาลเช่นเก่า——นี่คือจำนวนทั้งหมดที่จางเย่สะสมมาตลอดหนึ่งปีมานี้ เก็บเล็กผสมน้อย จนในที่สุดดักแด้ก็กลายเป็นผีเสื้อ!
หลังจากผ่านการปรับปรุงเล็กๆ ร่างกายก็แตกต่างไปจากก่อนนี้โดยสิ้นเชิง เพียงแค่เหยียดแขนปกติธรรมดายังรู้สึกไม่คุ้นชิน ครั้งก่อนตอนสุ่มล็อตเตอรี่ได้ผลเพิ่มความว่องไวร้อยลูกจางเย่รู้สึกไม่ชินอยู่นานเช่นกัน เมื่อเพิ่มปฏิกิริยาตอบสนองมากขึ้นขนาดนี้อีก เขาย่อมไม่ชินแน่นอน ยิ่งวันนี้ได้กินทั้งผลเพิ่มความว่องไว ผลเพิ่มพละกำลัง และผลเพิ่มความแข็งแกร่งเข้าไปครบอย่างละพันลูก พลังก็ยิ่งแทบระเบิด โชคยังดีที่มีประสบการณ์จากการกินผลเพิ่มความว่องไวในครั้งก่อน เขาจึงได้เตรียมตัวไว้ก่อน ทำให้คุ้นเคยกับปฏิกิริยาตอบสนองของตนได้เร็วขึ้น!
ลองปล่อยหมัด
สะบัดฝ่ามือ
แม้แต่บิดขี้เกียจก็ยังมีพลังกว่าเมื่อก่อน!
ในตอนนี้ จางเย่ก็มั่นใจได้ด้วยสัญชาตญาณแล้วว่าจะสามารถปลดปล่อยทักษะจากหนังสือมวยไทเก๊กหนึ่งร้อยเล่มที่กินลงไปก่อนหน้านี้ได้ เพราะบัดนี้ ในที่สุดตอนนี้เขาก็มีร่างกายที่มีศักยภาพควบคุมมันได้แล้ว เขาจะใช้มันได้อย่างเต็มที่ ไม่ผีเข้าผีออกเช่นที่ผ่านมาอีกต่อไป จากที่เขาวิเคราะห์ดู เหตุผลว่าทำไมตอนหน้าสิ่วหน้าขวาน ตอนอยากจะใช้ทักษะยามปกติดันใช้ไม่ออก หนึ่งในนั้นเป็นเพราะร่างกายเขาขาดคุณสมบัติที่ต้องการเกินไปนั่นเอง จึงไม่อาจควบคุมพลังจากหนังสือทักษะมวยไทเก๊กเหล่านี้ได้ แต่ตอนนี้ มีทั้งพลัง ความอึด และความไวถึงระดับหนึ่งพันแล้ว อย่าว่าแต่ปลดปล่อยพลังหนังสือทักษะมวยไทเก๊กหนึ่งร้อยเล่มเลย ต่อให้มากกว่านี้เขาก็ควบคุมได้! เวลานี้ ทักษะพื้นฐานร่างกายของจางเย่พัฒนาแล้วเรียบร้อย แซงหน้าระดับยอดฝีมือ เรียกได้ว่าตอนนี้เขามีร่างกายที่เทียบเท่ากับคนที่ฝึกยุทธ์วันแล้ววันเล่าตั้งแต่เด็ก กระทั่งลึกล้ำกว่าพื้นฐานของเหล่ายอดฝีมือทั้งหลายไปหลายเท่าด้วยซ้ำ
จะไปได้สูงเพียงไหน?
ลึกล้ำเท่าใด?
ก็ยังไม่แน่ชัดนัก
คิดมาถึงตรงนี้ จางเย่ตัดสินใจทดสอบดู เขาสวมเสื้อคลุมแล้วรีบเดินลงบันไดไปทันที
ลมหนาวเยือกกรีดแทง ราวกับคมมีดพัดผ่านปะทะใบหน้า แต่ไม่รู้เป็นเพราะอานุภาพของผลเพิ่มค่าสถานะที่เพิ่งกินเข้าไป หรือเป็นเพราะจางเย่กำลังตื่นเต้นกันแน่ เขาจึงไม่รู้สึกหนาวเลยสักนิด ยืนมองซ้ายมองขวาหาบางสิ่งอยู่ท่ามกลางลมพัดโหมอย่างกระตือรือร้น
อ๊ะ เจอแล้ว!
ไอ้นี่แหละ!
มันคือแผ่นไม้อย่างหนา มีอักษรสีดำเป็นข้อความ ‘ยินดีต้อนรับวีรบุรุษผู้มาเยือน’ อะไรสักอย่างเขียนไว้ เป็นของโรงเตี๊ยม แผ่นป้ายนี้มีความหนาประมาณห้าเซนติเมตร ถูกพนักงานปลดวางไว้บนพื้นข้างทาง ไม่ได้ใช้แขวนแล้วแต่อย่างใด
ความหนาใช้ได้ ความแข็งกำลังเหมาะ คงจะเป็นไม้เนื้อแข็ง จางเย่เตรียมเอามาลองทดสอบดู เขาอยากรู้ว่าศักยภาพร่างกายเขาในตอนนี้อยู่ในระดับใด จะเทียบกับพวกยอดฝีมือในยุทธภพเหล่านั้นได้หรือไม่
เอาล่ะนะ!
จางเย่สูดลมหายใจลึก เดินวนทำสมาธิอยู่รอบแผ่นไม้ได้สองรอบเพื่ออุ่นเครื่อง ก่อนสูดลมหายใจอีกครั้ง ขยับมือวูบ กระบวนท่ามวยไทเก๊กก็รำออกมาเองโดยอัตโนมัติ มือขวาเคลื่อนนำ มือซ้ายขยับตาม เป็นกระบวนท่าที่สมบูรณ์ เปรียบกับกระบวนท่าติดๆ ดับๆ ของเขาก่อนหน้า การออกกระบวนท่าของจางเย่ต่างไปจากเดิมโดยสิ้นเชิง!
ดึกมากแล้ว เขาไม่กล้าเปล่งเสียงตะโกน ได้แต่ร้องปล่อยพลังในใจ!
ทันทีที่กดมือลง พละกำลังทั้งร่างดูเหมือนจะมารวมอยู่ที่มือขวาของเขาในทันใด ชายหนุ่มก้าวไปข้างหน้าก้าวหนึ่ง ปล่อยพลังผ่านฝ่ามือขวากระแทกแผ่นไม้หนา!
ป้าง!
เกิดเป็นเสียงดังสนั่นหวั่นไหว!
เศษไม้ปลิว!
จางเย่แยกเขี้ยว เจ็บนิดนึงแฮะ แต่พอเขาชักมือกลับ ก็กลับต้องตะลึงตาค้าง เมื่อพบว่าแผ่นไม้หนานั้นปรากฎเป็นรอยลึกรูปฝ่ามือและหักครึ่งท่อน ทำให้คำว่า ‘ยินดี’ กับ ‘ต้อนรับ’ แตกออกจากกันเป็นสองเสี่ยง!
จางเย่มองฝ่ามือของตนอย่างทึ่ง แล้วมองป้ายไม้นั้นอีกครั้ง
ฉิบหาย!
นี่ นี่ฝีมือฉันเรอะ!
เขาไม่ค่อยอยากจะเชื่อ ก้าวขาอย่างไม่รู้สึกตัว ยกเท้าสูงจากนั้นจึงใช้แรงเหยียบกระแทก ยินเสียงแตกหัก แผ่นไม้ระเบิดออกจากกันอย่างรุนแรงอีกครั้ง!
จางเย่ตกใจสุดขีด เขารู้ว่า แรงทำลายล้างนี้ไม่ใช่วิชามวยไทเก๊กอะไรเลย ไม่ใช่เทคนิคสุดยอดศิลปะการต่อสู้อะไรด้วย แต่เป็นเรี่ยวแรงที่ออกมาจากพลังกายเขาล้วนๆ! ฉิบผาย ลูกพี่สุดยอดขนาดนี้แล้วเหรอ?
ในขณะที่จางเย่กำลังแอบตื่นเต้นดีใจกับตัวเองอยู่นั้น ก็พลันมีเสียงเอะอะดังมาจากโรงเตี๊ยม!
“เสียงอะไร?”
“แย่แล้ว!”
“มีคนร้าย!”
พริบตา ทั้งโรงเตี๊ยมก็จุดโคมสว่างโร่!
การปะทะกับสำนักใหญ่เมื่อช่วงเย็น ทำให้เหล่าศิษย์สำนักเล็กและชาวยุทธไร้สำนักต่างอยู่ในสภาวะตื่นตัว ไม่มีใครลดการป้องกันลงเลย แค่ใบไม้ไหวเพียงเล็กน้อยทุกคนก็รู้สึกได้!
จางเย่แทบผงะหงาย!
มีคนร้าย?
คนร้ายปู่ทวดนายสิ!
ตอนนี้ถึงเขาอยากจะซ่อนก็ซ่อนไม่ทันแล้ว!
คนไม่น้อยกรูออกมาจากประตูโรงเตี๊ยมแล้ว หลิวอี้เฉวียนกับหลิวอี้จ่างก็อยู่ในนั้น บ้างถือไม้กระบอง บ้างถือชาน้ำชา อาวุธสุดจะหาได้แต่ละอย่าง บ้างถึงกับลงมาทั้งที่ยังอยู่ในชุดนอน เห็นได้ชัดว่าคว้า ‘อาวุธ’ อะไรติดมือมาได้ก็รีบคว้า
เมื่อเห็นป้ายไม้แผ่นนั้น ทุกคนก็ตะลึง!
“นี่มัน…”
“วิชาฝ่ามืออันล้ำลึก!”
“พลังอะไรกันนี่?”
จากนั้น คนมากมายก็พากันหันไปทางจางเย่
เหอป้าเต้าเอ่ยถาม “น้องชายเฉินเจิน นี่มันเรื่องอะไรกัน?”
เหยียนฮุยกล่าวอย่างตกใจ “ป้ายไม้นี่มัน…”
ศิษย์หญิงสำนักเล็กผู้หนึ่งพูดขึ้นบ้าง “พี่เฉิน ท่านมาถึงเป็นคนแรกสุด มันเกิดอะไรขึ้นคะ?”
อีกด้าน เถ้าแก่และพวกพนักงานโรงเตี๊ยมได้ยินก็รีบวิ่งออกมา เมื่อเห็นภาพแผ่นป้ายไม้ที่กลายเป็นเพียงเศษซาก พวกเขาก็สบถดังลั่น!
“ใครวะ?”
“ไอ้บัดซบตัวไหนเลวทรามถึงเพียงนี้วะ!”
“นี่ นี่มันไม้เก่าแก่นะโว้ย! โรงเตี๊ยมเราอนุรักษ์ไว้หลายสิบปี!”
“ใครกัน? แน่จริงออกมาสิวะ! ฆ่าแม่งเลยดีกว่า!”
เถ้าแก่โรงเตี๊ยมเองก็โมโหจนคลั่ง ตะโกนขึ้นมาด้วยความเดือดดาล!
เมื่อจางเย่เห็นคนร้อยกว่าจ้องมองมาทางตนอย่างมีอารมณ์ขุ่นขึ้ง ก็ลอบอุทานในใจ เชี่ยแล้ว จะซ่อนก็ไม่ทันแล้ว เขาสูดหายใจลึก แล้วทันใดนั้นก็คำรามเสียงกร้าว “ไอ้พวกสำนักใหญ่ช่างไร้ยางอายนัก!”
ทุกคนอึ้ง
จากนั้นทั้งหมดก็เดือดดาล!
“เป็นคนสำนักใหญ่นี่เอง!”
“แม่งเอ๊ย!”
“พอดูแล้ว นี่มันฝ่ามือทรายเหล็กชัดๆ! ซ้ำยังเป็นวิชาฝ่ามือทรายเหล็กจากยอดฝีมือ!”
“พวกมันตั้งใจจะทำอะไรกันแน่?”
“มันคือการตัดไม้ข่มนาม! มันต้องการข่มพวกเรา!”
“ดูสิ คำว่า ‘ยินดีต้อนรับ’ โดนแยกเป็นสองเสี่ยงแล้ว เป็นการตีแสกหน้าพวกเรา ไอ้พวกสำนักใหญ่มันไม่มีทางยินดีต้อนรับพวกเรา! ให้พวกเราไสหัวไปยังไงล่ะ!”
“ไร้ยางอาย!”
“สำนักใหญ่ไร้ยางอาย!”
“ลอบลงมือกลางดึก นับเป็นวีรบุรุษได้ยังไงกัน!”
“น่าโมโห! ข้าโมโหนัก!”
ทุกคนต่างด่าลั่น!
เถ้าแก่โรงเตี๊ยมเองก็ผรุสวาท “ไอ้พวกระยำสำนักใหญ่! สมสู่ย่าทวดมันเถอะ!”
โรงเตี๊ยมหลายแห่งในรีสอร์ตล้วนดำเนินงานแยกจากกันอิสระ แม้จะตั้งอยู่ภายในบริเวณรีสอร์ตเดียวกัน แต่ก็เปิดบริการตามนโยบายของตน ศิษย์สำนักใหญ่และชาวยุทธ์ไร้สำนักก็ไม่ได้อยู่ร่วมกัน ล้วนแยกกันอยู่คนละโรงเตี๊ยม เช่นโรงเตี๊ยมฟากตรงข้ามนั้น ก็เป็นโรงเตี๊ยมที่เหล่าศิษย์สำนักใหญ่พักอยู่
เสียงร้องตะโกนดังจนทำให้คนที่อยู่ในโรงเตี๊ยมฝั่งตรงข้ามแตกตื่น
หน้าต่างถูกคนผลักเปิดออกมาตามๆ กัน คนสำนักใหญ่พากันชะโงกหน้าออกมาดูอย่างหัวเสีย
“อะไรกัน?”
“ดึกดื่นป่านนี้โหวกเหวกอะไรวะ?”
“มีเรื่องอะไร?”
ฝั่งชาวยุทธ์อิสระเห็นดังนั้นก็หันมองพรึบ จ้องเขม็งไปยังเหล่าศิษย์สำนักใหญ่ ไฟอารมณ์คุกรุ่นจนแทบจะระเบิดอยู่รอมร่อ!
จนในที่สุด ก็มีศิษย์สำนักคงท้งผู้หนึ่งที่ตีกับพวกเขาไปเมื่อช่วงกลางวันเดือดขึ้นมา ตะคอกไปด้วยเสียงอันดัง “มองอะไรของเจ้า!”
หลิวอี้เฉวียนโมโหปรี๊ด “มองเจ้าแล้วจะทำไม?”
ศิษย์สำนักใหญ่อีกคนฉุนเฉียว “แน่จริงก็ลองมองอีกสิ!”
ศิษย์สำนักเล็กและชาวยุทธ์ไร้สำนักตะคอก “ลองก็ลองสิ!”
ศิษย์สำนักใหญ่ทุกคนส่งเสียงเอ็ดตะโร “มองเชี่ยไร!”
ศิษย์สำนักเล็กและชาวยุทธ์ไร้สำนักตวาดกลับ “มองเอ็งแล้วจะทำไม!”
ศิษย์สำนักใหญ่ตะแบงเบ่ง “ลองมองอีกสิ!”
ศิษย์สำนักเล็กกับชาวยุทธ์ไร้สำนักตะเบ็งข่ม “ลองก็ลองสิโว้ย!”
คนออกมามากขึ้นทุกที คนเข้าร่วมก็มากขึ้นเช่นกัน!
หน้าต่างโรงเตี๊ยมสำนักใหญ่เปิดออกมาหมดทุกบานแล้ว ทางฝั่งโรงเตี๊ยมสำนักเล็กก็มีคนแห่ออกมาอยู่เต็มสนาม!
“เจ้ามองอะไร!”
“มองเจ้าแล้วมีปัญหาเหรอ?”
“แน่จริงลองมองอีกสิ!”
“ลองก็ลองสิ!”
คนสำนักใหญ่ด่าทอกับคนสำนักเล็กและคนไร้สำนักตั้งแต่เที่ยงคืนสิบนาทียันตีสอง เกือบสองชั่วโมงเต็มกับการด่าอย่างเผ็ดร้อนท่ามกลางลมหนาว!
ส่วนเจ้าตัวต้นเหตุ อีกทั้งยังเป็นเพียงคนเดียวที่รู้ความจริงในเรื่องนี้ก็รู้สึกผิดเล็กน้อย จางเย่กระแอมพลางปาดเหงื่อบนหน้าผาก ได้แต่แอบขออภัยอยู่ในใจ
สำนักใหญ่ “มองอะไรของเจ้า!”
“มองเจ้าแล้วจะทำไม!” จางเย่ตะโกนเกรี้ยวกราดไปพร้อมกับทุกคน!
ฉะนั้น ที่เรียกว่าอันธพาลเน่าเหม็นนั้นคือสิ่งใด?
ก็ไอ้นี่ไงอันธพาลเน่าเหม็นที่ว่า!


[Go To Next Chapter]( ./22.md)