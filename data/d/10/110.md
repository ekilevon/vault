##บทที่ 1010 : ฉันอยากท่องไปจากใต้จรดเหนือ!
ในห้องส่ง
ทุกคนต่างรอคอยคาดหวัง!
วงดนตรีประจำที่แล้ว ปรากฏมีนักดนตรีพื้นบ้านเพิ่มขึ้นมาด้วยจำนวนหนึ่ง
เฉินกวงรู้สึกสนใจ “เพลงพื้นบ้านเหรอ?”
เอมี่รำพึงกับตัวเองซ้ำๆ “จะร้องเพลงอะไรกันนะ?”
จางเสียไม่พูดอะไร เธอจับจ้องไปบนเวทีอย่างครุ่นคิด รอเพียงให้โจ๊กเกอร์เปิดปาก
พิธีกรชื่อดังอย่างเฉินอี้ตงยืดหลังนั่งตัวตรง “รอตั้งนาน ในที่สุดก็มาแล้ว ขอแค่เขาร้องเสียงจริงออกมาสักแอะ แล้วเทียบกับรายชื่อศิลปินระดับบีขึ้นไปพวกนั้นดู ก็น่าจะเดาได้ว่าเป็นใคร ทั้งดอกไม้ต้องฝนกับทานตะวันตอนนี้ฉันไม่ค่อยอยากรู้แล้ว อยากรู้แต่ว่าโจ๊กเกอร์นี่ใคร!”
นักแต่งเพลงชื่อดังหวังจุยซูถึงกับควักเอาโทรศัพท์มือถือที่เปิดทำเนียบศิลปินออกมาวางข้างหน้าแล้ว “ระดับบีขึ้นไป ยกเว้นศิลปินหญิง ยกเว้นคนที่ร้องเพลงไม่ได้ ก็มีแค่ไม่กี่สิบคน ฉันไม่เชื่อหรอกว่าจะมองเขาไม่ออก! ต่อให้เขาซ่อนต่อไป ดัดเสียงร้องต่อไป มันก็ต้องมีขีดจำกัดบ้างล่ะ ไม่มีทางดัดเสียงได้เยอะนักหรอก” แต่น่ากลัวว่าแค่เริ่มต้นเขาก็ตีวงจำกัดผิดพลาดเสียแล้ว
เหยาเจี้ยนไฉแทรกขึ้น “เขาไม่มีทางเป็นผู้หญิงหรอกใช่ไหม?”
เอมี่สำลักขำ “แปลงโฉมสลับเพศเนี่ยนะคะ?”
ตอนนี้เอง โจ๊กเกอร์ก็ขึ้นมาอยู่บนเวทีเรียบร้อย
พริบตานั้นเสียงปรบมือพลันดังท่วมท้นไปทั้งห้องส่ง!
“มาแล้วๆ!”
“โจ๊กเกอร์ล่ะ!”
“รีบร้องเถอะ รอมาตลอดเลยนะ!”
“ฉันก็เหมือนกัน พอเขากับดอกไม้ต้องฝนร้องเป็นกลุ่มแรกจบ ที่เหลือก็ไม่น่าสนใจแล้ว ทานตะวันเองวันนี้ก็ไม่ค่อยเต็มที่ด้วย!”
“ยิ่งรู้ว่าเขาเป็นศิลปินระดับบีขึ้นไปก็ยิ่งอยากรู้!”
“นั่นสิ ใครกันนะ!”
“ฟังเขาร้องเพลงดีกว่า หวัดเขาก็หายแล้ว เสียงก็ฟื้นขึ้นมากว่าครึ่ง เมื่อกี้ร้องเสียงหลบแล้วฟังไม่ออก แต่กับเสียงจริงต้องพอจะเดาได้แน่”
“ใช่ ฟังกัน”
“ต้องเดาให้ได้เลย ไม่งั้นนอนไม่หลับแน่!”
“เพลงแรกที่ชื่อ ‘โอเปรา’ ทำโคตรตกใจเลยจริงๆ!”
“ตกใจอะไรล่ะ ตื่นตระหนกเลยต่างหาก!
“นั่นสิ ขนาดท่านเทพดอกไม้ต้องฝนยังถูกเขาบดขยี้เลย!”
บรรดานักร้องที่อยู่ด้านหลังเวทีก็เช่นเดียวกัน
หน้ากากดอกไม้ต้องฝนหลับตาลงรอคอย
หน้ากากทานตะวันใต้ดวงดาวจดจ้องไปที่หน้าจอเขม็ง
หน้ากากไม้ใกล้ฝั่งก็ไม่แม้แต่จะกะพริบตา ในสมองปรากฏรายชื่อเหล่าศิลปินชายแล่นขึ้นมาต่อเนื่อง ทว่าก็กลับถูกเธอตัดออกทีละชื่อ
ที่กลางเวที
จางเย่กระชับไมค์แน่นขึ้น มองด้านล่างเวทีและที่นั่งแขกรับเชิญครั้งหนึ่ง มองดูสายตาทุกคู่ที่จับจ้องมา เขาล้วนอ่านความนัยมากมายในนั้นออก ทุกคนล้วนกำลังรอให้เขาเปิดปาก กำลังรอเดาถึงตัวจริงของเขา ใบหน้าภายใต้หน้ากากของเขาพลันปรากฏรอยยิ้มน้อยๆ ตรงมุมปาก พวกคุณคิดว่าจะจำฉันได้จริงๆ เหรอ? พวกคุณคิดจริงๆ เหรอว่าแค่ฟังเสียงแล้วจะเดาออกว่าเป็นฉัน?
แสงไฟกะพริบวูบวาบ
มีสายตามากมายจดจ้อง
จางเย่รู้สึกว่าตนเองตกหลุมรักเวทีนี้เข้าแล้ว
ที่ตรงนี้ ไม่มีใครรู้จักเขา
ที่ตรงนี้ ไม่มีใครรู้ว่าเป็นเขา
เขามาคนเดียว ไปคนเดียว ความรู้สึกนี้ช่างดีนัก
ทำนองเพลงพลันดังขึ้น!
เริ่มต้นด้วยเสียงขลุ่ยไม้ไผ่แผ่วเบา
จากนั้น ก็เป็นทำนองบรรเลงร่วมของกู่เจิง
เห็นได้ชัดว่าเป็นเครื่องดนตรีพื้นบ้าน แต่ทำนองนี้ กลับคล้ายเพลงร็อก จังหวะแจ่มชัดอย่างยิ่ง!
เฉินกวงผงะ “นี่เพลงร็อกหรอกเหรอ?”
เอมี่ตะลึง “ไม่มั้ง? เพลงพื้นบ้านผสมร็อกเหรอ?”
“ต้องเป็นร็อกแน่นอน!” เฉินกวงเป็นนักร้องสายร็อก เขาคุ้นเคยและเชี่ยวชาญแนวเพลงนี้เป็นอย่างดี เขาสามารถบ่งบอกได้ร้อยเปอร์เซ็นต์ว่านี่คือเพลงร็อก ฉะนั้นเขาจึงสับสน เขาไม่เคยได้ยินใครนำเพลงพื้นบ้านมาใส่จังหวะร็อกมาก่อน อีกทั้งยังไม่มีกระทั่งมือกลองกับมือกีตาร์? นักดนตรีพื้นบ้านไม่ใช่แค่ตัวเสริมหรอกหรือ? หรือว่าเป็นตัวหลัก?
เล่นอย่างนี้ก็ได้ด้วย?
ร็อกแบบนี้ก็ได้เหรอ?
ตึง ตึง ตึง
ตึง ตึง ตึง
ตึง ตึง ตึง ตึงตุบ ตึง ตึง
ภายใต้สายตาที่เฝ้ามองนับพัน โจ๊กเกอร์ยกไมค์ขึ้นจ่อปาก
เสียงเขาสะท้อนก้องไปทั่วทั้งห้องส่ง!
“ฉันอยากท่องไปจากใต้จรดเหนือ”
“ทั้งอยากย่ำเดินจากวันยันค่ำ”
“อยากให้ผู้คนมองเห็น”
“แต่ไม่รู้ว่าฉันเป็นใคร”
เป็นเพลงร็อกจริงๆ!
เขาร้องร็อกจริงๆ ด้วย!
นายอยากให้ผู้คนมองเห็นนาย แต่ไม่รู้ว่านายเป็นใคร??
ผู้ชมล้วนตะลึงงันไปแล้ว!
“สมมติว่าเธอเห็นฉันอ่อนล้า”
“ก็ขอเธอหาน้ำให้สักชาม”
“สมมติเธอตกหลุมรักฉัน”
“ก็เชิญจุมพิตกันที่ปาก”
ชื่อเพลงปรากฏขึ้น
—‘Fake Monk’ [1]
นี่มันเพลงอะไรกัน?
เชี่ย นายไปเอาเพลงออริจินัลพวกนี้มาจากไหนเยอะแยะเนี่ย?
บรรดาแขกรับเชิญแทบคลั่งแล้ว!
โดยเฉพาะหวังจุยซู ที่เป็นถึงนักแต่งเพลงชื่อดังในวงการ รู้จักคนก็มาก ขอเพียงเป็นนักแต่งเพลงที่มีชื่อเสียงแค่เล็กน้อยในวงการ ไม่มีใครที่เขาไม่รู้จัก บทเพลงนี้ฟังแค่วรรคแรกก็รู้แล้วว่า ต้องเป็นบทงานที่ไม่ธรรมดาแน่นอน ไม่ใช่งานที่คนหน้าใหม่จะเขียนออกมาได้ นี่มันอะไรกัน? เพลงที่แค่ฟังนิดเดียวก็ทำให้คนขนลุกนี่แม่งยังไงกันแน่!?
“ฉันมีสองขา สองเท้า มีหนทางให้ก้าวกว้างไกล”
“อยากได้ทั้งหมดของทั้งหมด แต่ไม่อยากเจ็บปวด”
“คิดจะรักกันจงอย่าเสียใจภายหลัง!”
“คงมีสักวันที่ฉันจากไกล”
“ฉันจะไม่หยุดอยู่ ณ ที่ใด”
“และไม่ยอมให้ใครติดตามไป!”
เฉินกวงแทบระเบิดแล้ว “นี่มันใครกันแน่วะ!”
เพลงนี้มันโคตรดี!
เนื้อเพลงช่างสุดยอด!
ณ เวทีแห่งนี้ โจ๊กเกอร์ได้ร้องเพลงมาแล้วไม่น้อย แต่ที่เฉินกวงชอบที่สุดก็คือบทเพลงที่เขากำลังร้องอยู่ขณะนี้ แม้จะเพิ่งเคยได้ยินเป็นครั้งแรก แต่ก็ทำให้สายเลือดชาวร็อกของเฉินกวงเดือดพล่าน!
หวังจุยซูถึงกับรีบค้นชื่อ “เป็นใครนะ? นี่คือเทพองค์ไหนกันน่ะ?”
เอมี่เองก็รีบถาม “หาเจอไหม?”
เหยาเจี้ยนไฉว่า “มีคนที่เข้าเค้าบ้างไหม?”
เฉินอี้ตงเองก็กำลังค้นชื่อในทำเนียบศิลปินระดับ B ขึ้นไปที่ร้องเพลงได้อยู่ “หลีอวี้? ไม่ ไม่ใช่แน่ เหล่าฮั่ว? ก็ไม่ใช่เสียงเขาอีก! เหลาหลี่? เขาไปทัวร์คอนเสิร์ตอยู่ที่ฮ่องกง! ใครกัน! นี่ใครกันนะ!”
หวังจุยซูกล่าวอย่างหงุดหงิด “ทำไมไม่มีใครเข้าเค้าเลย!”
โจ๊กเกอร์เค้นเสียงร้องออกมา
“อยากท่องไปจากใต้จดเหนือ”
“อยากย่ำเดินจากวันยันค่ำ”
“อยากให้ผู้คนมองเห็นตัวฉัน”
“แต่ไม่รู้ว่าฉันนั้นเป็นใคร”
ผู้ชมเองก็พลอยได้รับอิทธิพลไปด้วย!
เพลงนี้สยบเวทีจนอยู่หมัด!
ผู้คนมองเห็นเขาจริงๆ แต่กลับไม่รู้เลยว่าเขาเป็นใคร!
อีกหนึ่งบทเพลง ‘Fake Monk’ ได้สั่นสะเทือนทั้งห้องส่งอีกครั้ง!
เหล่าผู้ชมต่างไม่รู้ว่าควรแสดงความรู้สึกของตนออกมายังไงดีแล้ว!
โจ๊กเกอร์ยังคงร้องเพลงอยู่ หนำซ้ำเสียงยังสูงขึ้นทุกที เสียงจริงของเขาต่างจากเสียงหลบ ไม่ชัดแจ้งกระจ่างใส แต่เมื่อร้องเพลงนี้ กลับผสมผสานได้อย่างงดงาม!
“อยากเห็นแค่หน้าสวยๆ ของเธอ!”
“แต่ไม่อยากรู้เรื่องที่เธอฝืนทน!”
“แสวงหาน้ำทิพย์จากฟ้า แต่ไม่ใช่น้ำตาเธอ!”
“ไม่ยอมเชื่อว่าภูตผีมีจริง และไม่ปรารถนาจะขัดขาใคร!”
โจ๊กเกอร์ก้าวไปข้างหน้าเล็กน้อย ยกมือชี้นิ้วขึ้นฟ้า
“อย่าอยากรู้เลยว่าฉันคือใคร!”
“และอย่าได้อยากเห็นความเสแสร้งของฉันเลย!”
เนื้อเพลงแต่ละประโยคของโจ๊กเกอร์ดูคล้ายจะร้องให้กับพวกเขา และดูเหมือนจะร้องให้กับตนเอง!
หน้ากากดอกไม้ต้องฝนอุทานอยู่ในห้องพัก “เขาร้องได้ดีจริงๆ!”
ไม้ใกล้ฝั่งรำพึงอย่างประหลาดใจ “แนวร็อกเขาก็ถนัดหรือนี่?”
เทพสงครามซึ่งตกรอบถูกถอดหน้ากากไปแล้วฟังถึงตรงนี้ก็ยอมรับ แพ้ให้กับคนฝีมือร้ายกาจขนาดนี้ เขาไม่มีอะไรจะพูดแล้วจริงๆ ฉับพลันเขาก็รู้สึกยินดีกับตัวเองเล็กน้อยที่วันนี้จับคู่ไปเจอทานตะวัน ไม่อย่างนั้นเกิดจับฉลากไปเจอโจ๊กเกอร์ตั้งแต่คู่แรกขึ้นมา เขากลัวว่าผลโหวตของตัวเองอาจจะเป็น 500 ต่อ 0 คะแนน! ถ้าเป็นอย่างนั้นก็ขายหน้าจริงๆ และบางทีอาจจะไม่กล้าถอดหน้ากากจริงๆ ด้วย!
ตัวประหลาด!
นี่คือพวกตัวประหลาดแห่งวงการดนตรี!
โดยเฉพาะโจ๊กเกอร์คนนี้ ยิ่งเป็นตัวประหลาดในหมู่ตัวประหลาด!
เอมี่ลุกยืนขึ้นแล้ว ตบโต๊ะข้างหน้าพลางร้องแตกตื่น “แม่เจ้าโว้ย! เป็นอาวุโสคนไหนมาหยอกพวกเราเล่นกันแน่นะ?”
โจ๊กเกอร์ยิ้มน้อยๆ พลางร้องคีย์สูง
“ลา ลา ลา ลา ลา”
“อยากให้ผู้คนมองเห็นตัวฉัน”
“อยากให้ผู้คนมองเห็นตัวฉัน”
ดนตรีหยุดลงแล้ว
ทั้งเวทีตกอยู่ในความเงียบงัน
โจ๊กเกอร์หยุดนิ่ง หลับตาลง ใช้เสียงแผ่วเบาร้องปากเปล่าอย่างช้าๆ
“อยากให้ผู้คนมองเห็นตัวฉัน”
“แต่ไม่รู้ว่าฉัน...เป็น...ใคร”
ลากเสียงยาวออกไป แล้วพลันหยุดลง!
บทเพลงจบลงแล้ว!
โจ๊กเกอร์ยืดกายตรง ยิ้ม และค้อมตัวลงน้อยๆ
ฉับพลันทั้งห้องส่งก็ระเบิดเสียงเชียร์กระหึ่ม!
“อ๊ากกก!”
“เก่งมาก!”
“ฉันรักเขาจะตายแล้ว!”
“ฉันก็เหมือนกัน!”
“เพลงนี้ก็เพราะมากเลยว่าไหม?”
“ทำไมถึงร้องได้เพราะขนาดนี้นะ!”
“โจ๊กเกอร์คนนี้แม่งเป็นใครกันแน่นะ! ทำไมขนาดเป็นเสียงจริงแล้วก็ยังฟังไม่ออกล่ะหา!”
“ฉันจะบ้าอยู่แล้ว!”
“เสียงหลบไร้เทียมทาน เสียงจริงก็ยังจะดุดันขนาดนี้อีก?”
“ที่สำคัญคือเพลงของเขาเยี่ยมเลย! ยอดจริงๆ!”
“โจ๊กเกอร์! คุณกล้าถอดหน้ากากรึเปล่า! กล้าไหมเล่า!”
“ไอ้หยาเชี่ย! ฉันแม่งอยากรู้ว่าเขาเป็นใครจะตายแล้ว!”
ด้านหลังเวที
หน้ากากดอกไม้ต้องฝนพยักหน้าพลางปรบมือชื่นชม!
หน้ากากเทพสงครามซึ่งถอดหน้ากากไปแล้วก็ตบมืออย่างหนัก จนมือแดงเถือกไปหมด “ยอดเยี่ยมที่สุด! เพลงนี้งดงามจริงๆ!” จากนั้นเขาก็หันไปที่กล้อง กล่าวด้วยความมั่นใจ “รอบแก้ตัวผมต้องกลับมาแน่! ได้ขึ้นเวทีเดียวกับท่านรุ่นพี่สุดเทพอย่างนี้ เป็นเกียรติของผมจริงๆ!”
หานฉีเองก็ตะโกนร้องอยู่ในห้องส่งอย่างตื่นเต้น “โจ๊กเกอร์! โจ๊กเกอร์!”
บรรดาผู้ชมล้วนกู่ร้อง
“โจ๊กเกอร์!”
“โจ๊กเกอร์!”
“โจ๊กเกอร์!”
โจ๊กเกอร์ลงจากเวทีไปแล้ว
ต่งซานซานขึ้นมา “ขอขอบคุณการแสดงของอาจารย์โจ๊กเกอร์ค่ะ”
เดิมทีก็คิดจะรอให้บรรยากาศสงบลงก่อนสักครู่ จึงค่อยเชิญนักร้องคนที่สองขึ้นเวทีต่อ คนถัดไปคือหน้ากากทานตะวันใต้ดวงดาว เขามารออยู่ด้านข้างเวทีแล้ว
“โจ๊กเกอร์!”
“โจ๊กเกอร์!”
“โจ๊กเกอร์!”
แต่หลายคนยังคงตะโกนก้อง!
ต่งซานซานเองก็จนปัญญา จึงได้แต่อยู่นิ่งไม่พูดอะไร รอให้ผู้ชมใจเย็นลง
เมื่อหน้ากากไม้ใกล้ฝั่งที่จะต้องขึ้นเวทีแข่งหาแชมป์เป็นคนที่สามเห็นดังนี้ ก็ได้แต่หัวเราะขื่น จะเป็นที่นิยมเกินไปแล้ว แบบนี้จะแข่งยังไงไหว?
เพลงหนึ่งไร้เนื้อร้อง!
อีกเพลงร็อกกระจาย!
อย่างน้อยในวันนี้ เวทีนี้ก็เป็นของหน้ากากโจ๊กเกอร์ เมื่อบทเพลงทั้งสองถูกปล่อยออกมา ตำแหน่งแชมป์ในวันนี้คงไม่ต้องสงสัยแล้ว!
บรรดาผู้ชมในห้องส่งวันนี้ กลายเป็นแฟนคลับโจ๊กเกอร์ไปแล้วกว่าครึ่ง!
ทักษะร้องเพลงไร้อักษร?
เจตนารมณ์และจิตวิญญาณของ ‘Fake Monk’?
ต่อให้วันนี้จางหย่วนฉีใส่หน้ากากขึ้นเวทีมาเอง ก็ไม่แน่ว่าจะทำอะไรเขาได้!
=============
[1] Fake Monk (假行僧) เป็นบทเพลงร็อก ต้นฉบับโดย ชุย เจี้ยน (崔键) เจ้าพ่อวงการเพลงจีนแนวร็อก


[Go To Next Chapter]( ./111.md)