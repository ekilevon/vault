##บทที่ 1173 : จางเย่พากย์โอลิมปิก!
โอลิมปิกวันที่สี่
หลังทุกฝ่ายด่ากันมาสองสามวัน ในที่สุดสถานการณ์ก็ใกล้สงบแล้ว
วันนี้จางเย่นอนหลับอุตุ ตอนที่ตื่นขึ้นมาก็สิบเอ็ดโมงแล้ว พอลุกจากเตียงออกจากห้องนอนก็เห็นพ่อกับแม่นั่งดูการแข่งโอลิมปิกอยู่ในห้องนั่งเล่น
"พ่อ แม่ กี่เหรียญแล้ว?"
"วันนี้คว้ามาได้เหรียญนึง"
"ทั้งหมดล่ะ?"
"หกเหรียญทองแล้ว"
"ไม่เยอะเลยนี่?"
"อืม ฟอร์มการเล่นปีนี้ธรรมดา จะกี่รายการก็แพ้หมด"
"เฮ้อ"
"กินข้าวไหม?"
"ไม่กินแล้ว ผมจะออกไปดูที่สตูฯ สักหน่อย"
"จริงสิ อีกไม่กี่วันก็แข่งว่ายน้ำรอบชิงชนะเลิศแล้ว หาตั๋วให้อีกสองสามใบสิ"
"เอ้อ ผมจะลองดูแล้วกัน"
ตอนเที่ยง
ที่สตูดิโอของจางเย่ ทุกคนต่างกำลังยุ่งวุ่นวาย
ทันทีที่เขามาถึงจางจั่วก็ยิ้มพลางเข้ามาต้อนรับ จากนั้นก็นำเอกสารสองสามฉบับมาให้จางเย่วิเคราะห์สถานการณ์การทำงานในช่วงนี้เล็กน้อย "ผู้กำกับจาง เรื่องที่คุณทำร้ายผู้ตัดสินโดยรวมได้รับการไกล่เกลี่ยแล้ว ทางตำรวจจัดการได้ดีมาก แถมยังอยู่ฝั่งเราด้วย ผู้ตัดสินที่ถูกระงับการแข่งก็กลับประเทศไปแล้ว ไม่มีอะไรอีก เรื่องนี้ส่วนมากต้องชมคณะกรรมการจัดโอลิมปิกปักกิ่ง แถลงการณ์ฉบับนั้นของพวกเขาดึงดูดความร้อนแรงแล้วก็ความสนใจทั้งหมดไว้ ผลกระทบที่ตามมาจากปัญหาของคุณก็เลยเบาบางลง"
จางเย่พลิกเอกสาร "ดี"
จางจั่วชี้ข้างบนแล้วเอ่ยว่า "นี่คือกราฟค่าความนิยมของคุณช่วงสองสามวันนี้ ความนิยมในประเทศเพิ่มขึ้นไม่น้อยเลย แม้จะยังเป็นอันดับหนึ่งของระดับเอแต่คะแนนเพิ่มขึ้นเร็วมาก แผ่นนี้คืออันดับความนิยมในเอเชียที่เพิ่งคำนวณออกมา มีเพิ่มขึ้นบ้างเหมือนกัน พวกเราวิเคราะห์ว่าตัวเลขที่เพิ่มขึ้นหลักๆ เลยเป็นเพราะคุณเป็นที่รู้จัก ในแถบเอเชียมีคนจำนวนมากรู้จักคุณแล้ว แต่หากเป็นอันดับของวงการบันเทิงสากล เพราะทำเนียบดาราสากลคำนวณแค่ดาราระดับซีขึ้นไปเท่านั้น พวกเราเลยยังมองไม่ออก  แล้วก็ยังตัดสินไม่ได้ แต่ตามที่พวกเราวิเคราะห์ ความนิยมระดับสากลของคุณจะต้องเพิ่มขึ้นอย่างแน่นอน ความนิยมของคุณในประเทศและในเอเชียสูงขึ้นไม่หยุด ไม่มีทางที่จะไม่ส่งผลต่อทำเนียบอันดับสากล แต่แค่ยังไม่แสดงให้เห็นก็เท่านั้น อย่างไรก็ตาม สถานการณ์ในตอนนี้ถือว่าดีมาก ครั้งนี้ไม่เพียงไม่ได้จุดไฟเผาตัว แต่ยังได้เป็นที่รู้จักในระดับนานาชาติด้วย นับว่าโชคดีมากจริงๆ แต่เรื่องภาพลักษณ์ของคุณคิดว่าคงแก้ให้ดีขึ้นไม่ได้ในเวลาสั้นๆ"
จางเย่ยิ้ม "โอเค ผมรู้แล้ว"
เสี่ยวหวังเองก็มาแล้ว "ผู้กำกับจาง นี่คืองานที่เสนอมาในช่วงนี้ค่ะ"
"ดี ขอผมดูหน่อย" จางเย่พลิกดู
มีทีมเป็นเรื่องดีจริงๆ ทั้งการวิเคราะห์ความนิยมเอย การประชุมงานเอยล้วนมีคนช่วยไปจัดการให้เขา ลดความวุ่นวายใจให้จางเย่แล้วยังช่วยเพิ่มประสิทธิภาพการทำงานได้มากทีเดียว
ฮาฉีฉีลงมาจากชั้นบน "ต่อจากนี้จะรับงานไหนดีคะ?"
"ยังไม่ได้คิดให้ดีเลย" จางเย่ตอบยิ้มๆ "ทุกคนเห็นว่ายังไง?"
ฮาฉีฉีกับจางจั่วสบตากันแวบหนึ่ง
ฮาฉีฉีเอ่ย "พวกเราคุยกันมานิดหน่อย ช่วงครึ่งเดือนนี้เป็นช่วงของโอลิมปิก จะทำอะไรก็ไม่ค่อยมีความหมายมากนักเพราะยังไงก็คงไม่มีทางเทียบกับงานโอลิมปิกได้"
จางจั่วพูด "ไม่อย่างนั้นลองรับงานโฆษณาเกี่ยวกับช่วงโอลิมปิกหน่อยไหมล่ะครับ? สามารถทำเงินได้แล้วก็เพิ่มความนิยมช่วงในโอลิมปิกได้ด้วย"
จางเย่โบกมือแล้วเอ่ยว่า "พวกคุณไม่ได้ดูโทรทัศน์เหรอ? โฆษณาน่ะถูกพวกนักกีฬาทำสัญญาไปแล้ว เดาว่าคงคุยกันเสร็จก่อนหน้านี้เดือนสองเดือนแล้วล่ะ มีที่ให้ผมที่ไหนกัน? เดิมทีผมก็ไม่ใช่นักกีฬาด้วย ขึ้นรถเที่ยวนี้ไม่ได้หรอก ลองนึกอย่างอื่นดูแล้วกัน"
อู่อี้เอ่ย "ถ้าทำรายการล่ะ? นี่เป็นอาชีพเก่าพวกเรานี่นา"
จางเย่ถาม "มีคำเชิญอะไรไหม?"
อู้อี้ร้องเอ้อออกมา "เคยมีช่องโทรทัศน์ที่ไม่ได้มีอิทธิพลอะไรนักส่งคำเชิญมา แต่ว่าพอทุกคนดูแผนรายการแล้วก็ไม่ค่อยพอใจเท่าไหร่"
เสี่ยวหวังหัวเราะคิกคัก "ผู้กำกับจาง ไม่งั้นก็ออกเพลงใหม่ดีไหม? ปล่อยเอ็มวีมากวาดชาร์ต กวาดคะแนนนิยม ฉันชอบเพลงของคุณค่ะ! สุดยอดมากเลย!"
ทำรายการ?
ทำเอ็มวี?
จัดคอนเสิร์ต?
รับงานละคร?
รับโฆษณา?
ทุกคนคุณพูดคำฉันพูดคำ แนะนำออกมามากมาย
จางเย่กลับยังไม่ตัดสินใจ เรื่องทำงานเงื่อนไขของเขาสูงเสมอ ดังนั้นจึงยิ่งคิดเยอะ นักกีฬาก็มีวงจรชีวิตของกีฬา ช่วงเวลาที่มีเกียรติที่สุดก็คือช่วงไม่กี่ปีที่ยังรักษาฟอร์มและร่างกายที่สมบูรณ์พร้อมที่สุดเอาไว้ได้ ดาราก็เหมือนกัน เขาเชื่อมาตลอดว่าเรื่องต่างๆ ต้องทำในช่วงเวลาที่เหมาะสม ไม่อย่างนั้นรอจนอายุมากแล้ว รอจนโอกาสผ่านไปแล้วอยากทำเรื่องเดิมอีกครั้งก็ไม่มีทางทำได้แล้ว อย่างเช่นปีนั้นที่อยู่ที่สถานีแล้วออกอากาศ 'คนขุดสุสาน' เหล่าผู้ฟังล้วนให้ความนับถือ ร้องเป็นเสียงเดียวกันว่าดี แต่หากตอนนี้ให้จางเย่ใช้เวลาเดือนสองเดือนเอาแต่กระจายเสียงนิยายลึกลับพวกนี้อยู่ที่สถานีทุกวัน นั่นย่อมเป็นไปไม่ได้แล้ว เกรงว่าผู้ชมเองก็ไม่ได้เฝ้ารอแล้วเช่นกัน นี่ก็คือการทำเรื่องที่เหมาะกับช่วงเวลา อยู่ตำแหน่งไหนก็ควรทำเรื่องของตำแหน่งนั้น ดังนั้นเขาจึงครุ่นคิดซ้ำสามครั้งกับทุกงาน เขาอยากจะนำสิ่งที่หลากหลายมาให้ผู้คนให้มากที่สุดเท่าที่จะทำได้
มีอะไรที่ทำได้ในช่วงช่วงโอลิมปิกบ้างไหมนะ?
หรือว่าจะรอหลังจบโอลิมปิกค่อยคิดดี?
ระหว่างที่คิดอยู่นั้นด้านนอกก็พลันมีเสียงกริ่งประตูดังขึ้น
เสี่ยวหวังเดินไปเปิดประตู "เอ๋ อาจารย์อวี๋?"
คนมาคือเพื่อนร่วมงานเก่าของจางเย่ที่ตอนนี้รับหน้าที่เป็นพิธีกรประจำช่องกีฬาของ CCTV อวี๋อิ่งอี๋
"ไฮ" อวี๋อิ่งอี๋พูดพลางโบกมือ
คนของสตูดิโอเองก็เป็นมิตรมาก ใครก็รู้ว่าคนคนนี้คือเพื่อนสนิทของผู้กำกับจาง เพื่อนร่วมชั้นตอนมหาวิทยาลัย ดังนั้นจึงปฏิบัติกับเธออย่างเป็นกันเอง
เสี่ยวหวังไปรินชาแล้ว
จางเย่เชิญให้เธอนั่งลง "ทำไมวันนี้ถึงมีเวลาว่างขึ้นมาล่ะ?"
อวี๋อิ่งอี๋ยิ้มตอบ "มาเยี่ยมเพื่อนเก่าไง ไม่ต้อนรับเหรอ?"
"ได้ยังไงกันล่ะ ฉันกำลังไม่มีอะไรทำพอดี เธอมาแล้วงั้นพวกเราก็มาดื่มกันหน่อย เบียร์หรือเหล้า? ไวน์แดงหรือวิสกี้? ฉันมีหมดเลย" จางเย่พูดอย่างมีความสุข
อวี๋อิ่งอี๋เหลือกตาใส่ "กลางวันแสกๆ แบบนี้ใครเขาจะดื่มเหล้ากับนายกันหา ที่มาหานายเพราะมีธุระน่ะ ตอนบ่ายกลับไปยังมีงานพากย์ของฉันอีก ช่วงโอลิมปิกแบบนี้นายคิดว่าฉันว่างมากหรือยังไง?"
จางเย่รู้ว่าเธอมีธุระ "งั้นพูดมาสิ กำลังฟัง"
ชามาแล้ว
อวี๋อิ่งอี๋ไม่ได้สนใจว่ามันร้อนมากไหม ยกขึ้นมาเป่าไม่กี่ทีก็ดื่มลงไป หลังวางแก้วชาลงก็มองจางเย่แวบหนึ่ง "นายเพิ่งพูดสินะว่าช่วงนี้ไม่มีอะไรทำ ใช่ไหม?"
จางเย่กะพริบตา "ใช่ ทำไม?"
อวี๋อิ่งอี๋ยิ้มๆ "ฉันมีงานหนึ่ง นายจะรับไม่รับ?"
จางเย่หัวเราะเหอเหอ "พูดมาก่อน"
"ดูท่าทีระวังตัวแจของนายสิ" อวี๋อิ่งอี๋หัวเราะร่าเริง "ฉันจะทำอันตรายนายได้หรือยังไง? ต้องเป็นงานที่ดีอยู่แล้ว นายตอบมาก่อนฉันถึงจะบอกนาย"
จางเย่เบ้ปาก "นั่นไม่ได้"
อวี๋อิ่งอี๋ร้องเหอะๆ แล้วตอบ "นายไม่ตอบฉันก็ไม่บอก"
จางเย่ผายมือไปนอกห้องรับแขก "เสี่ยวหวัง ส่งแขก"
อวี๋อิ่งอี๋ร้อนรน "เฮ้ นายจะไล่ฉันจริงๆ เหรอ ก็ได้ ฉันพูดแล้ว"
จางเย่ยิ้มโดยไม่พูดอะไร
ผลคือคำพูดเพียงประโยคเดียวของอวี๋อิ่งอี๋ทำให้เขางุนงงแล้ว!
อวี๋อิ่งอี๋มองเขา "งานนักพากย์กีฬาโอลิมปิก รับไม่รับ?"
"อย่าล้อเล่นน่า" จางเย่ชูมือ
"อะไรคือฉันล้อเล่น" อวี๋อิ่งอี๋ตอบ "เรื่องจริงนะ จะมีพิธีกรชั่วคราวจากข้างนอกทำงานร่วมกับนักพากย์ช่วงถ่ายทอดสดกีฬาของซีซีทีวี จะทำไม่ทำ?"
จางเย่งุนงง "จริงหรือหลอกน่ะ?"
"ฉันโกหกนายให้ได้อะไรขึ้นมา?" อวี๋อิ่งอี๋กะพริบตา
จางเย่ดีใจ "งานนี้น่าสนใจมาก แต่ทำไมถึงมาหาฉันได้?"
อวี๋อิ่งอี๋ตอบ "ใครใช้ให้นายดังกันล่ะ"
จางเย่ตอบ "แต่ความสัมพันธ์ของฉันกับซีซีทีวีไม่ค่อยดีนะ"
"ฉันไม่สนหรอก ครั้งนี้เป็นช่องกีฬาซีซีทีวีของพวกเราที่เชิญนาย นายกับซีซีทีวีช่องหนึ่งแล้วก็หัวหน้าสถานีทะเลาะอะไรกันนั่นเป็นเรื่องของนายกับพวกเขา ตอนทำงานกับพวกเราก็ไม่ได้ขัดแย้งอะไรกันนี่? ตอนนายแข่งกับปีเตอร์โกะในศึกมนุษย์กับจักรกล ช่องกีฬาของพวกเราก็รายงานด้านบวกของนายทั้งหมด โปรโมตให้นายทั้งวันทั้งคืน ช่องของพวกเราไม่ได้เป็นศัตรูกับนาย ตอนสงครามน้ำลายของนายกับซีซีทีวีช่องหนึ่ง ปีนั้นช่องของพวกเราก็ไม่ได้ร่วมด้วยไม่ใช่เหรอ?" อวี๋อิ่งอี๋ตอบ
จางเย่ไหวไหล่ "ฉันลืมไปแล้วล่ะ"
อวี๋อิ่งอี๋ "…"
จางเย่มองเธอ "เรตติ้งของพวกเธอไม่ค่อยดีสินะ?"
พอได้ฟัง ใบหน้าของอวี๋อิ่งอี๋ก็ฉายแววกระอักกระอ่วน "นายรู้ได้ยังไง?"
"ถ้าเรตติ้งถึงมาตรฐาน ช่องกีฬาของพวกเธอจะกล้าเสี่ยงมาเชิญฉันเหรอ? รู้กันอยู่ว่าชื่อเสียงฉันเดิมทีก็ไม่ดี ชื่อเสียงในซีซีทีวียิ่งแย่กว่า" จางเย่มองได้ทะลุปรุโปร่ง "เพราะว่าช่วงนี้เหรียญทองน้อยเกินไป เรตติ้งก็เลยตกลงมาใช่ไหม?
อวี๋อิ่งอี๋ยิ้มขื่น "ตกลงเหรอ? ช่วงถ่ายทอดสดโอลิมปิกของพวกเราเรตติ้งตอนพิธีเปิดวันแรกคือสี่สิบเปอร์เซนต์กว่า ช่วงที่สูงที่สุดคือห้าสิบเปอร์เซนต์ หลังจากนายก่อเรื่องวุ่นวาย คณะกรรมการฯ ออกแถลงการณ์ ข่าวนอกสนามมากมายดึงเอาความสนใจไปหมด เหรียญทองก็น้อย คะแนนของตัวแทนประเทศจีนไม่ดี ผลคือเรตติ้งตกลงเรื่อยๆ นายรู้ไหมว่าในช่วงข่าวด่วนตอนเช้ามีเท่าไหร่? ช่วงต่ำสุดคือยี่สิบห้าเปอร์เซนต์! ช่วงสูงสุดแค่สามสิบเจ็ดเปอร์เซนต์!"
จางเย่เอ่ย "นั่นก็ไม่เลวแล้ว 'จีนบนปลายลิ้น' กับ 'เดอะวอยซ์' ของฉันเรตติ้งทั่วประเทศเท่าไหร่กัน? หนึ่งในสิบของพวกเธอเองนะ!"
"แต่นี่เป็นงานโอลิมปิกนะ" อวี๋อิ่งอี๋ตอบอย่างโมโห "แถมยังเป็นงานโอลิมปิกปักกิ่งด้วย นายเอารายการวาไรตี้มาเทียบกันได้ยังไง? เรตติ้งก็ต้องสูงกว่าพวกนายอยู่แล้ว"
พูดจบ เธอก็หยิบสัญญาหนึ่งฉบับออกมา
อวี๋อิ่งอี๋ผลักมาให้เขา "นายลองดูสัญญาก่อน เตรียมไว้พร้อมหมดแล้ว"
จางเย่ยิ้มพลางตอบ "ฉันขี้เกียจพลิกดู เธอพูดมาเถอะ มีเงื่อนไขยังไง?"
อวี๋อิ่งอี๋พูด "ไม่มีเงื่อนไขอะไร แค่นายมาได้อะไรก็พูดกันได้  ตอนนี้ในสถานีต้องการดึงเรตติ้ง เวลาบรรยายนายสามารถพูดอย่างอิสระได้ในระดับที่กำหนดไว้ แต่อย่าทำอะไรแปลกๆ มากเกินไป ยังเหลืออีกประมาณสิบกว่าวันก่อนถึงพิธีปิด นายทำงานกับฉัน มากสุดก็เพิ่มนักกีฬาที่ลาวงการหรือโค้ชมาเป็นนักพากย์อีกหนึ่งคน พวกเรารับหน้าที่พากย์การแข่งช่วงบ่ายโมงถึงสี่โมงเย็นทุกวัน ส่วนการแข่งในช่วงเช้าและเย็นที่เหลือจะมีทีมพากย์ทีมอื่นมารับหน้าที่ ไม่ต้องให้พวกเราเข้าไปยุ่งแล้ว เวลาทำงานตามมาตรฐานแล้วถือว่าไม่มาก"
จางเย่ถาม "สถานที่ทำงานล่ะ?"
อวี๋อิ่งอี๋ตอบ "ห้องถ่ายทอดสดของหอประชุมโอลิมปิก"
จางเย่ถาม "เริ่มงานตอนไหน?"
อวี๋อิ่งอี๋ตอบ "พรุ่งนี้"
จางเย่พยักหน้า มองไปที่นอกกระจกกั้นแล้วปรบมือ
พอเสี่ยวหวังเห็นก็ผลักประตูเข้ามา "ผู้กำกับจาง?"
"เอาปากกามาให้หน่อย" จางเย่บอก
"ค่ะ" เสี่ยวหวังนำมาให้อย่างรวดเร็ว
จางเย่ก้มหน้า เซ็นชื่อลงบนสัญญาจากนั้นก็ยิ้มพลางผลักกลับไปให้อวี๋อิ่งอี๋ "โอเคแล้วนะ?"
อวี๋อิ่งอี๋รับสัญญามา "นายไม่ดูเงื่อนไขข้างในหน่อยเหรอ?"
จางเย่เอ่ย "เธอกับฉันยังเชื่อใจกันไม่ได้อีกหรือไง?"
"เข้าใจแล้ว ใจดีจริงนะ งั้นฉันกลับไปรายงานก่อนแล้วกัน" อวี๋อิ่งอี๋ยิ้ม "พรุ่งนี้มาถึงเช้าหน่อยนะ ฉันจะพานายไปทำความคุ้นเคยกับกระบวนการทำงาน"
จางเย่ตอบกลับอย่างรื่นเริง "ฉันยังต้องไปทำความคุ้นเคยกับกระบวนการทำงานอีกเหรอ? ตอนที่ฉันทำงานถ่ายทอดสดเธอยังไม่เข้ามาที่ซีซีทีวีเลย"
"โห" อวี๋อิ่งอี๋หยอกล้อ "เพื่อนร่วมงานตัวน้อยพูดจาใหญ่โตนักนะ งั้นพรุ่งนี้มาดูของจริงกัน"
พอเธอไปจางเย่ก็ออกมาจากห้องรับรองแขก
เห็นได้ชัดว่าเสี่ยวหวังบอกเรื่องสัญญานั้นกับทุกคนเรียบร้อยแล้ว
ฮาฉีฉีรีบเอ่ย "ผู้กำกับจาง นี่เรื่องอะไรกัน?"
"นั่นสัญญาอะไร?" จางจั่วถามอย่างงุนงง
ทุกคนล้อมวงเข้ามา
จางเย่ตอบค่อยๆ ว่า "อ้อ เป็นช่องกีฬาของ CCTV เชิญผมให้ไปเป็นพิธีกรช่วงถ่ายทอดกีฬาโอลิมปิกน่ะ พากย์การแข่งโอลิมปิก เริ่มงานพรุ่งนี้"
ฟังถึงตรงนี้ทุกคนก็ร้องออกมา!
ฮาฉีฉีพูดอย่างประหลาดใจ "อะไรนะ?"
จางจั่วเอ่ย "มีเรื่องดีแบบนี้ด้วยเหรอ?"
"นี่ดีจังเลย ดีจังเลย!" เสี่ยวหวังพูดอย่างมีความสุข
จางเย่เองก็ยิ้มออกมา "ใช่ งานที่ดีแบบนี้มีเหตุผลอะไรให้ไม่รับล่ะ?"
เมื่อกี้ยังลังเลอยู่เลยว่าต่อไปจะทำอะไรดี ตอนนี้ไม่ต้องคิดแล้ว ช่วงโอลิมปิกนี้ไม่มีเรื่องไหนที่ดึงดูดความให้คนสนใจได้เท่ากับการแข่งโอลิมปิกแล้ว เรตติ้งช่วงถ่ายทอดสดโอลิมปิกของช่อง CCTV นั่นเทียบกับรายการอื่นๆ แล้วล้วนประหลาดยิ่งนัก!
‘เดอะวอยซ์' ยุ่งแทบเป็นแทบตาย เรตติ้งทั่วประเทศเท่าไหร่น่ะหรือ? มากสุดก็ประมาณ 2%!
‘จีนบนปลายลิ้น' ทุ่มเทสุดชีวิต เรตติ้งทั่วประเทศเท่าไหร่น่ะเหรอ? มากสุดก็ประมาณ 3%!
แต่ช่วงถ่ายทอดสดโอลิมปิกล่ะ?
เรตติ้งทั่วประเทศเริ่มต้นที่ 30% กว่า แถมยังเพิ่มได้มากกว่านี้อีก เป็นคนละรุ่นกับงานที่เคยทำมาโดยสิ้นเชิง ดังนั้นจางเย่ถึงรับ ยิ่งไปกว่านั้นยังต้องตั้งใจทำด้วย ถ้าหากทำได้ดี นี่ก็จะช่วยสนับสนุนความนิยมในประเทศของเขาให้พุ่งถึงขีดสุด ยิ่งกว่านั้นจางเย่ยังไม่เคยเป็นนักพากย์การแข่งกีฬามาก่อน เขาชอบท้าทายกับงานที่ไม่เคยทำ เพราะจุดนี้เองคนทั่วไปถึงได้ยอมรับเขา ผู้คนจำนวนมากล้วนชอบดูชอบฟังเรื่องราวอันมีชีวิตชีวาในแต่ละอาชีพของจางเย่!
 
 
 


[Go To Next Chapter]( ./274.md)