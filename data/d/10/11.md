##บทที่ 911 : เชี่ย! เจอจริงด้วย!
เก้าโมงครึ่ง ช่วงสาย
ผู้โดยสารเริ่มทยอยขึ้นเครื่อง
เครื่องบินเป็นรุ่นลำเล็ก ทำให้รู้สึกถึงความแตกต่างระหว่างเฟิร์สคลาสกับชั้นประหยัดไม่ชัดเจนนัก ที่นั่งของจางเย่กับเฉินเฉินอยู่แถวที่สี่ ค่อนไปท้ายของโซนที่นั่งเฟิร์สคลาส
"รัดเข็มขัดด้วยนะ" จางเย่กล่าว
"อื้อ" เฉินเฉินตอบ
"นั่งดีๆ นะ อีกเดี๋ยวอย่าวิ่งวุ่นวายล่ะ" จางเย่กำชับ
"รู้แล้วน่า" เฉินเฉินชักหงุดหงิด
เมื่อคนขึ้นเครื่องกันครบแล้ว ประตูห้องโดยสารก็ปิดลง
จางเย่ถอดแว่นกันแดดกับหน้ากากออก คนที่นั่งในโซนเฟิร์สคลาสไม่มีใครจำเขาได้ เพราะต่างคนกำลังก้มหน้าวุ่นกับเรื่องของตัวเอง อ่านหนังสือพิมพ์บ้าง เตรียมปิดโทรศัพท์บ้าง
ไม่นานนักเครื่องบินก็เทคเอาท์ บินขึ้นสู่ฟ้า
พอเครื่องบินไต่ระดับจนนิ่งแล้ว แอร์โฮสเตสคนหนึ่งก็ถือชาร้อนสองแก้วมาตรงที่นั่งจางเย่ ส่ายสะโพกยักย้ายพร้อมรอยยิ้มหวานปานน้ำผึ้ง "อาจารย์จาง ดื่มชาก่อนนะคะ" ถึงผู้โดยสารคนอื่นจะไม่รู้จักจางเย่ แต่พวกเธอยังจะไม่รู้จักได้หรือ? ยังไงก็มีรายชื่อผู้โดยสารอยู่ในมือนี่นะ
จางเย่ชะงัก ก่อนรับมา "อ๊ะ ขอบคุณครับ"
แอร์โฮสเตสมองเฉินเฉินก่อนเอ่ย "หนูน้อย ดื่มน้ำก่อนนะคะ"
เฉินเฉินพยักหน้า "หนูจะดื่มโคล่า"
จางเย่ตบกบาลเธอไปเบาๆ "ไม่ต้องดื่มอะไรทั้งนั้นแหละ"
"แต่หนูอยากดื่มโค้กนี่" เฉินเฉินขมวดคิ้ว
แอร์โฮสเตสหญิงกล่าว "ได้ค่ะ ไม่เป็นไร คุณน้าจะหยิบมาให้นะ" ไม่นานนัก แอร์โฮสเตสก็ถือโคล่ากลับมาพร้อมกับของเล่นชุดหนึ่ง "สวยไหมคะ? ให้หนูนะ"
เฉินเฉินเหลือบมอง "โอ๊ะ"
จางเย่ถลึงตาใส่ "ขอบคุณด้วยสิ"
เฉินเฉินพูดอย่างไม่เต็มใจนัก "ขอบคุณค่ะ"
แอร์โฮสเตสยิ้มกว้าง "ไม่เป็นไรค่ะ"
ขณะนั้น ผู้โดยสารในชั้นเฟิร์สคลาสบางคนถึงกับมองมาด้วยความตกตะลึง ในใจยังคิดว่าเพิ่งจะขึ้นบิน ยังไม่ถึงเวลาให้บริการไม่ใช่เหรอ? มาถึงก็แจกน้ำ? แจกของเล่นอีก? เอ๊ะ ทำไมพวกเราไม่ได้อย่างนั้นบ้างล่ะ?
แต่ว่า ที่ตามมากลับทำให้พวกเขาต้องเป็นลมไปหลายรอบแล้ว
แอร์โฮสเตสคนหนึ่งออกไป อีกคนก็เข้ามา
เป็นแอร์โฮสเตสสาวรูปร่างอวบอัดเล็กน้อย มาถึงก็ย่อขานั่งลงใกล้ที่นั่งของจางเย่กับเฉินเฉิน ส่งรอยยิ้มให้ "บนเครื่องเย็นหน่อย น้าจะเอาผ้าห่มมาให้หนูนะ"
จางเย่รีบพูด "อ๊ะ ขอบคุณครับ"
แอร์โฮสเตสร่างอวบตอบ "ไม่เป็นไรค่ะ เป็นสิ่งที่ควรทำอยู่แล้ว" เธอยังห่มผ้าห่มให้เฉินเฉินด้วยตนเอง "หนูน่ารักจริงๆ เลย กี่ขวบแล้วคะ?"
จางเย่ยิ้ม "ใกล้จะเก้าขวบแล้วครับ"
แล้วครู่ต่อมา ผู้โดยสารรอบๆ ก็ต้องตาค้าง เพราะคราวนี้หัวหน้าพนักงานต้อนรับหญิงวัยสามสิบกว่าถึงกับมาด้วยตนเอง
หัวหน้าพนักงานต้อนรับหญิงยิ้มน้อยๆ "หนูนั่งเครื่องบินเป็นยังไงบ้างคะ?"
"น่าจะไม่มีอะไรนะครับ" จางเย่ตอบกลับพร้อมรอยยิ้ม
หัวหน้าพนักงานต้อนรับหญิงมองเฉินเฉิน "อยากดื่มอะไรไหม? นั่งสบายรึเปล่าคะ? หนาวไหม? อยากได้อะไรก็บอกน้าได้เลยนะ"
เฉินเฉินรีบอ้าปาก "หนูอยากเห็นห้องนักบิน"
จางเย่เหลือกตาขาวใส่ "จะไปดูอะไรของเธอ!"
เฉินเฉิน "หนูอยากเห็นนี่นา!"
เด็กคนนี้ อยากรู้อยากเห็นมากจริงๆ!
หัวหน้าพนักงานต้อนรับหญิงยิ้ม "อยากดูห้องนักบินเหรอคะ? ได้สิ งั้นน้าขอบอกกัปตันก่อนนะ" จากนั้นเดินจากไปเพียงไม่กี่นาทีก็กลับมา ปรบมือแล้วว่า "เอาล่ะ น้าคุยกับกัปตันให้แล้ว เดี๋ยวจะพาหนูเข้าไปดูนะ แต่ว่าอย่าซนในห้องนักบินนะคะ"
แค่พริบตาเดียวเฉินเฉินก็ลงจากที่นั่งเรียบร้อย
จางเย่รีบพูด "รบกวนพวกคุณจริงๆ เลย"
หัวหน้าพนักงานต้อนรับหญิงยิ้มน้อยๆ "ไม่รบกวนหรอกค่ะ ไม่รบกวนเลย"
เมื่อเห็นหัวหน้าพนักงานต้อนรับหญิงพาเด็กน้อยเข้าไปในห้องนักบิน ผู้โดยสารรอบๆ ก็ยิ่งประหลาดใจ เชี่ย แม่งพาเข้าไปดูห้องนักบินได้ด้วย? นี่มันมาตรฐานอะไรกันวะ? พวกเราเองก็เฟิร์สคลาสเหมือนกันนะเว้ย! ทำไมถึงไม่เคยได้ยินว่ามีบริการแบบนี้เลย! แจกทั้งน้ำ แจกทั้งของเล่น แถมยังพาทัวร์ห้องนักบินอีก?
ขณะนั้นสายตาของทุกคนล้วนหันมาจ้องชายหนุ่มในแว่นดำ
หมอนี่มันเป็นใคร?
ทำไมถึงได้รับการปฏิบัติสุดยอดขนาดนั้น!
ทุกคนย่อมคาดไม่ถึงว่าคนที่นั่งอยู่ข้างพวกเขานั้น ความจริงเคยช่วยเหลือผู้โดยสารและเหล่าแอร์โฮสเตสนับร้อยของแอร์ไชน่ามาแล้ว ดังนั้นอย่าว่าแต่พาเด็กเข้าห้องนักบินเลย ถ้าเขาอยากนั่งเป็นรองกัปตันสักครู่ ก็ไม่มีใครบอกว่าไม่เหมาะสม เพราะความจริงตัวเขาเองก็เคยขับเครื่องบินมาแล้วเช่นกัน!
……
หลายชั่วโมงต่อมา เครื่องบินลงจอดแล้ว
ข้างนอกสนามบิน
จางเย่เหลียวซ้ายแลขวา ขณะนี้อยู่ที่ใดก็ไม่ทราบ
เฉินเฉินถาม "ตอนนี้ไปไหนต่อดี?"
จางเย่พูดด้วยความเยือกเย็น "เรียกแท็กซี่ก่อน"
ไม่นานเขาก็เรียกรถได้คันหนึ่ง เปิดประตูขึ้นไปนั่งบนรถ
คนขับพูดสำเนียงจีนกลางได้ต่ำกว่ามาตรฐานนัก "จะไปที่ไหน?"
จางเย่ยังคงเล่นไม้เดิม เปิดรัศมีแห่งโชคแล้วบอกคนขับ "ไปที่ไหนก็ได้!"
"ไปไหนนะ?" คนขับถามกลับ
จางเย่ย้ำอีกครั้ง "ไปไหนก็ได้!"
คนขับพยักหน้า ก่อนจะออกรถโดยไม่พูดไม่ถามอะไรต่อ
จางเย่เดาว่าคนขับคงฟังผิดเสียแปดส่วน อีกฝ่ายอาจฟังคำว่า ‘ไปไหน’ กับ ‘ไปไหนก็ได้’ ผิดเป็นชื่อของสถานที่แห่งหนึ่งหรืออาจเป็นแลนด์มาร์กสักอย่างหนึ่ง ดังนั้นจึงไม่พูดมากความ ขับตรงไปในทันที ส่วนจางเย่เองก็ไม่ถามซ้ำ เพียงแต่จับเฉินเฉินนั่งอยู่เบาะหลังนิ่งๆ ในเมื่อขณะนี้ไร้เป้าหมาย ตลอดทางมีแต่ต้องเดินทางไปสุ่มๆ แบบปล่อยให้เป็นไปตามลิขิตฟ้า ให้ไปที่ไหนก็ไปที่นั่น!
เวลาผ่านไปครู่ใหญ่
ขณะนี้รถจอดลงที่ข้างถนนแล้ว ดูเหมือนจะเป็นห้างแห่งหนึ่ง
คนขับแท็กซี่กล่าว "มาถึงแล้ว"
จางเย่จ่ายเงินก่อนพาเฉินเฉินลงจากรถ
ทางนี้เมฆคล้อยต่ำจนคล้ายแค่ยื่นมือก็สามารถเอื้อมไปถึง ท้องฟ้าเองก็ใสกระจ่างเป็นพิเศษ สะท้อนสีครามเข้ม ดูงดงามเป็นพิเศษ
จางเย่สูดลมหายใจลึก อากาศบริสุทธิ์สดชื่นอย่างยิ่ง
เฉินเฉินหันมองเขา "จางเย่ แล้วตอนนี้ล่ะ?"
จางเย่กระแอม "ตอนนี้เหรอ"
เฉินเฉินถามย้ำ "ตอนนี้จะไปไหนต่อ?"
"เอ่อ รอแป๊บนะ" จางเย่ตัดสินใจแล้วก็ย่อตัวลง ถอดรองเท้าข้างขวาออก แล้วเปิดใช้รัศมีแห่งโชคอีกครั้ง
—100000！
—100000！
จากนั้น ภายใต้สายตางุนงงและเคลือบแคลงสงสัยของเฉินเฉิน จางเย่ก็โยนรองเท้าขึ้นไปกลางอากาศ
แปะ!
รองเท้าร่วงกระทบพื้น ปลายชี้ไปทางทิศหนึ่ง!
จางเย่รีบโบกมืออย่างตื่นเต้น "ไปทางนี้ล่ะ!"
เฉินเฉิน "..."
คนที่ผ่านไปผ่านมาเห็นฉากนี้เข้ายังนึกในใจว่าไอ้หมอนี่มันบ้ารึเปล่า? ยุคสมัยไหนแล้ว แม่งยังใช้รองเท้ามาชี้ทาง? เอ็งเพิ่งลงจากเขามาเรอะ?
ตรงไป!
......
ตรงไป!
เดินตรงไปครึ่งชั่วโมง!
เฉินเฉินเดินจนทนเดินต่อไปไม่ไหวแล้ว "จางเย่ สรุปนายแน่ใจรึเปล่าเนี่ย?"
"อย่าพูดมากน่า มากับฉัน!" จางเย่ยิ่งมายิ่งรู้สึกผิด ยิ่งมายิ่งหมดกำลังใจ แต่เขาไม่อาจแสดงสีหน้าเช่นนี้ต่อหน้าเด็กน้อย ได้แต่ปั้นหน้าทำว่าเข้มแข็ง แต่ความจริงในใจลอบด่าแม่ไปตั้งนานแล้ว!
เชี่ย!
แม่งอะไรวะ?
ทำไมยิ่งเดินยิ่งเปลี่ยววะเนี่ย?
"จางเย่"
"อือ"
"จางเย่"
"อย่าเรียกน่า"
"จางเย่ นายพึ่งได้จริงไหมเนี่ย?"
"ฉันจะพึ่งไม่ได้ได้ยังไง?"
"งั้นเมื่อไหร่พวกเราจะไปถึงสักทีล่ะ?"
"เอ่อ อีก..."
ขณะที่จางเย่ไม่ทราบจะตอบอย่างไรอยู่นั่นเอง ตรงหน้าก็คล้ายจะเป็นสถานีรถทางไกล สถานีนี้ไม่เหมือนกับในเมืองหลวงเท่าไร ประตูใหญ่ก็ไม่มี ถ้าไม่มองป้าย เขาคงไม่รู้จริงๆ ว่านี่คือสถานีรถ
ทันใดนั้นก็ได้ยินคนสามสี่คนในชุดจงซานพูดคุยกัน
เสียงของแต่ละคนแม้ไม่ได้เบานัก แต่ก็ไม่ได้พูดกันดังจนเกินไป เป็นสำเนียงของคนทางเหนือ
"เมื่อไหร่รถจะมาน่ะ?"
"รอหน่อยน่า น่าจะใกล้แล้ว"
"ชุมนุมชาวยุทธ์ของสมาพันธ์ศิลปะการต่อสู้แห่งชาติประจำปีนี้ ทำไมถึงไปจัดที่เทียนซานกันนะ? สถานที่ก็ดีอยู่หรอก แต่ว่าไกลไปหน่อยจริงๆ"
"ช่วยไม่ได้ ใครใช้ให้งานชุมนุมชาวยุทธ์ปีนี้วุ่นวายใหญ่โตล่ะ! ยังไงก็ต้องไปจัดที่ไกลๆ หน่อยถึงจะดี!"
"รู้เรื่องแล้วเหรอ?"
"รู้แล้วสิ"
"คนในวงการนี้มีใครบ้างที่ไม่รู้!"
"เฮ้อ เหราอ้ายหมิ่นแห่งฝ่ามือแปดทิศ ผู้อาวุโสท่านนี้ก็ดุร้ายจริงๆ!"
"เหอๆ ใครใช้ให้เธอชื่อเหราอ้ายหมิ่นล่ะ"
"โน่น รถมาแล้วแน่ะ"
"ไปๆ ขึ้นรถ"
รถบัสเคลื่อนตัวมาที่สถานีช้าๆ
จางเย่กับเฉินเฉินได้แต่ยืนตะลึงอยู่ข้างทาง!
เหราอ้ายหมิ่น?
สมาพันธ์ศิลปะการต่อสู้แห่งชาติ?
ชุมนุมชาวยุทธ์ที่เทียนซาน?
จางเย่ตระหนก "เชี่ย! เจอจริงด้วย!"
เฉินเฉินเองก็อ้าปากค้าง เด็กน้อยนิ่งงันไปครึ่งค่อนวันก่อนพูดออกมาคำหนึ่ง "...แบบนี้ก็ได้เหรอ?"
ตลอดทางมานี้ จางเย่พาเธอไปซื้อตั๋วเครื่องบินมั่วซั่ว พาขึ้นรถแท็กซี่มั่วซั่ว สุดท้ายยังใช้รองเท้าโยนถามทาง แต่แม่งกลับพามาเจอตัวได้จริงๆ!
จางเย่หัวเราะลั่นฟ้า "ฮ่าๆๆๆ! ไหนดูสิใครกันที่กล้าบอกว่าฉันพึ่งไม่ได้! ฉันบอกแล้วว่าฉันน่ะคนโชคดี! ดูสิ! ดูสิเป็นยังไง!"
เฉินเฉินกลับรีบลากเขา "จางเย่ รถจะออกแล้ว!"
จางเย่จึงมีปฏิกิริยาตอบสนอง รีบพาเฉินเฉินเดินไป "ขึ้นรถก่อน! ไปกับพวกเขานี่แหละ!"


[Go To Next Chapter]( ./12.md)