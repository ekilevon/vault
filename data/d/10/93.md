##บทที่ 993 : หน้ากากโจ๊กเกอร์ขึ้นเวที!
บนเวที
“จันทร์กระจ่างจะปรากฏยามใด”
“ยกจอกเมรัยขึ้นถามฟ้า”
“คืนนี้ ณ สวรรค์ชั้นเบื้องบน”
“ข้าฉงนจักเป็นปีกาลใด?”
นี่คือเพลงที่หน้ากากดอกไม้ต้องฝนเลือกร้อง ต้นฉบับนั้นเป็นเพลงของจางหย่วนฉี หรือจะพูดให้ถูกต้องก็คือ เธอร้องเพลงที่จางเย่แต่งให้จางหย่วนฉี!
พอเธอเปล่งเสียงร้อง ทุกคนก็ตกตะลึง!
จางเย่ก็ได้ยินเพลงของเธอผ่านหน้าจอทีวีในห้องเช่นกัน หน้ากากดอกไม้ต้องฝนยังคงร้องเสียงหลบตลอดทั้งเพลง ไม่มีใครกล้าเสี่ยงขนาดนี้! การเปลี่ยนคีย์เสียงขณะร้องเสียงหลบนั้น ยากเย็นจนอาจทำให้น้ำเสียงแบนราบได้ง่ายๆ การออกเสียงหลายคำก็ควบคุมได้ยาก แต่เห็นได้ชัดว่าทักษะและเสียงของหน้ากากดอกไม้ต้องฝนนั้นยอดเยี่ยมมาก เธอหลบเสียงได้ดียิ่งกว่าคนอื่นๆ!
นี่คือไม้ตายของเธอ
แขกรับเชิญที่มีหน้าที่คอยคาดเดาว่าผู้เข้าแข่งเป็นใคร ต่างก็ตกตะลึงไปด้วย!
เมื่อบทเพลงจบลง ต่งซานซานก็กลับขึ้นเวทีพร้อมกับผู้แสดงคนแรก จากนั้นหน้ากากราชาตัวประหลาดก็ปรากฏตัวขึ้น คนทั้งสามยืนอยู่กลางเวทีมองไปยังกลุ่มแขกรับเชิญ
ต่งซานซานยิ้มน้อยๆ "อาจารย์ทั้งหลายมีความเห็นอะไรไหมคะ?"
จางเสียร้อง "หน้ากากดอกไม้ต้องฝนร้องได้ดีมาก!"
หน้ากากดอกไม้ต้องฝนค้อมกายเล็กน้อย ส่งเสียงผ่านไมโครโฟนที่ผ่านการแปลงเสียง "ขอบคุณค่ะย่าจาง"
จางเสียกะพริบตาปริบ "เรียกฉันว่าย่า แปลว่าอายุเธอไม่มากล่ะสิ?"
หน้ากากดอกไม้ต้องฝน "อ้าว คำว่าย่าเป็นตำแหน่งทางการของคุณไม่ใช่เหรอคะ?"
ผู้ชมต่างหัวเราะร่วน
เอมี่พูดด้วยความสับสน "คุณไม่ใช่เจ๊หย่วนฉีใช่ไหมน่ะ? ดัดเสียงมาหลอกพวกเรา ไม่ยอมให้เราจำได้น่ะ?"
พอหน้ากากดอกไม้ต้องฝนได้ยินดังนั้น ก็พลันลอกเลียนท่วงท่าและการวางตัวของจางหย่วนฉีทันที
ทุกคนนิ่งอึ้งไปอีกครั้ง
จางเสียกลับยิ้มกล่าว "ไม่ใช่หย่วนฉีแน่ๆ หย่วนฉีไม่ขี้เล่นแบบนี้หรอก"
เฉินกวงมองหน้ากากราชาประหลาด "เรารู้จักกันรึเปล่า?"
ราชาประหลาดมองเขา "น่าจะ"
เฉินกวงถามอีก "นายมีเบอร์มือถือฉันใช่ไหม?"
หน้ากากราชาประหลาดเงียบไปครู่ "ใช่"
เอมี่คว้ามือถือของเฉินกวงมา "เอามือถือมา ฉันขอดูรายชื่อในสมุดโทรศัพท์หน่อย!"
เฉินกวงเริ่มเหงื่อตก "ฉันก็อยากดูนะ แต่ว่าฉันจำเขาไม่ได้เลยนี่สิ มือถือฉันน่ะมีเบอร์คนในวงการเพลงอยู่ร้อยกว่าคนเชียวนะ!"
ต่อมาก็มาถึงช่วงให้ผู้ชมร่วมโหวต
การแข่งขันแบ่งออกเป็นสองรอบ รอบแรกนั้นหน้ากากผู้เข้าแข่งขันทั้งหกจะถูกแบ่งให้ทำการแข่งขันแบบตัวต่อตัว ผู้ชนะได้ผ่านเข้ารอบถัดไป ชิงตำแหน่งราชาหน้ากาก ขณะที่ผู้แพ้ มีเพียงคนเดียวที่จะรอดในการแข่งขัน อีกสองคนจะถูกคัดออกไป ผู้แพ้เลือกได้ว่าจะเปิดเผยตัวตนหรือไม่ รายการตอนหนึ่งมีผู้แพ้สองคน ถือเป็นการแข่งขันที่เข้มข้นอย่างมาก!
ต่งซานซานขยับแว่นกรอบทองของเธอ ประกาศว่า "เชิญทุกคนหยิบเครื่องให้คะแนนขึ้นมา กดให้คะแนนให้กับนักร้องที่ชอบได้เลยค่ะ"
การโหวตเริ่มต้นขึ้น!
บนจอขนาดใหญ่ตรงด้านหลังเวที คะแนนโหวตของผู้เข้าแข่งขันทั้งสองฝ่ายเพิ่มขึ้นไม่หยุด
มีผู้ให้คะแนนทั้งสิ้นห้าร้อยคน ดังนั้นรวมเป็นห้าร้อยคะแนน
เหล่าผู้ชมต่างให้คะแนน พลางมองจออย่างตื่นเต้น!
สุดท้าย คะแนนโหวตก็นิ่ง!
หน้ากากราชาประหลาด 137 คะแนน
หน้ากากดอกไม้ต้องฝน 362 คะแนน
ยังขาดอีกหนึ่งคะแนน ดูท่าเจ้าของคะแนนนั้นคงไม่ต้องการลงคะแนนในรอบนี้แล้ว
ต่งซานซานยิ้มน้อยๆ กล่าว "ผู้ที่ผ่านเข้ารอบคนแรกได้แก่ หน้ากากดอกไม้ต้องฝน!"
หน้ากากดอกไม้ต้องฝนโค้งกายลงเล็กน้อย มองไปทางโต๊ะแขกรับเชิญแวบหนึ่ง
เฉินกวงก็มองเธอ ทั้งสองสบตากันแวบหนึ่ง ก่อนจะละสายตากันไป
ต่งซานซานหันไปบอกกับหน้ากากราชาประหลาด "เชิญหน้ากากราชาประหลาดกลับไปนั่งพักด้านหลังสักครู่ก่อนเข้ารอบถัดไปนะคะ"
หน้ากากราชาประหลาดไม่ได้แสดงสีหน้าท่าทีอะไร เพียงหันไปพยักหน้าให้แขกรับเชิญและผู้ชมก่อนจากไป
มีทั้งคนที่ยินดี มีทั้งคนที่เสียใจ
"ฉันชอบหน้ากากราชาประหลาดมากเลยนะ!"
"ร้องดีกว่าหน้ากากดอกไม้ต้องฝนอีกนะ!"
"ร้องได้มีพลังมาก!"
"สนุกมาก! รายการนี้สนุกกว่าเดอะวอยซ์อีก!"
"ฮ่าๆๆ จะว่างั้นก็ไม่ได้ รายการนี้ไม่ได้เป็นรายการประเภทเดียวกับเดอะวอยซ์จริงๆ นี่ แต่แบบนี้ก็ดีแล้ว ฉันอยากรู้ว่านักร้องพวกนี้เป็นใครมากกว่า เป็นคนใหญ่คนโตคนไหนปลอมตัวลงมากันนะ?"
"หน้ากากดอกไม้ต้องฝนเป็นดาราใหญ่แน่ๆ!"
"แน่นอน!"
บริเวณด้านล่าง
ศึกของคู่ที่สองกำลังจะเริ่มต้นขึ้นแล้ว
หน้ากากทานตะวันใต้ดวงดาว VS หน้ากากไม้ใกล้ฝั่ง
ทั้งห้องอัดกรีดร้องขึ้นอีกครั้ง!
"ดวงอาทิตย์เป็นชื่อของฉัน"
"ท้องฟ้านั้นคือความศรัทธา"
"แผ่นดินคือที่ที่ฉันไว้วางใจ"
"แต่ผู้คนคือศัตรูของเรา"
เสียงร้องอันน่าตกใจ ดังกึกก้องไปทั่วทั้งบริเวณ!
……
บัดนี้หน้ากากโจ๊กเกอร์มาถึงเวทีแล้ว เขายืนรออยู่ด้านนอก เตรียมพร้อมสำหรับการขึ้นเวที
หูเฟยเข้ามาหาด้วยความเป็นห่วง "คุณเป็นยังไงบ้าง?"
หานฉีรีบพูด "ผู้กำกับหู อย่าให้อาจารย์พูดอะไรอีกเลยค่ะ"
หูเฟยพยักหน้า มองโจ๊กเกอร์พลางเอ่ย "แค่พยายามก็พอแล้ว แพ้ชนะไม่สำคัญ ความจริงแค่คุณลากร่างขึ้นไปยืนบนเวทีได้ก็เพียงพอแล้ว"
ต้าเฟยก็เห็นพ้องด้วย "ใช่ครับ ถึงจะร้องไม่จบเพลง ต้องลงเวทีก่อนก็ไม่เป็นไร ไม่มีใครโทษว่าคุณหรอกครับ"
หน้ากากโจ๊กเกอร์เพียงยิ้ม ไม่พูดอะไร
ความจริงไม่มีใครรู้ว่าสภาพของโจ๊กเกอร์นั้นย่ำแย่กว่าที่คิด ไม่ใช่แค่ไข้หวัดธรรมดา แต่เขาถูกพลังภายในของปรมาจารย์ทำร้ายมา ทั้งยังบาดเจ็บจากการรุมโจมตีของครูมวยและศิษย์อีกสิบกว่าสำนัก ขณะนี้ตัวจางเย่นั้นอ่อนแออย่างมาก
แม้ยืนอยู่ตรงนี้ ก็ยังได้ยินเสียงดังฮือฮาจากในห้องอัด
การให้คะแนนของรอบนี้เริ่มต้นขึ้นแล้ว
"ไม้ใกล้ฝั่ง!"
"ไม้ใกล้ฝั่ง!"
"ทานตะวัน!"
"ทานตะวัน!"
เหล่าผู้ชมต่างตะโกนชื่อของนักร้องที่ตนสนับสนุน!
แต่จางเย่ไม่สนใจ ขณะนี้เขาไม่มีเรี่ยวแรงจะไปสนใจว่าคนอื่นๆ จะชนะหรือแพ้ แค่การหยัดยืนอยู่ตรงนี้ เขาก็ใช้แรงไปจนแทบหมดแล้ว
ในที่สุด การให้คะแนนก็สิ้นสุดลง!
ได้ยินเสียงต่งซานซานประกาศ "ขอแสดงความยินดีกับหน้ากากทานตะวันใต้ดวงดาวด้วยค่ะ!"
หน้ากากไม้ใกล้ฝั่งพ่ายแพ้แล้ว เป็นการแพ้ไปอย่างน่าเสียดายเพียงสิบกว่าคะแนนเท่านั้น
แล้วตอนนั้นเอง การอัดรายการก็หยุดชะงักไปครู่หนึ่ง
ต่งซานซานทำการยืนยันกับหูเฟยผ่านหูฟัง
"ผู้กำกับคะ"
"อยู่นี่"
"นักร้องคนต่อไปไหวหรือเปล่าคะ?"
"ไม่มีปัญหา"
"ค่ะ รับทราบ"
เหล่าผู้ชมและแขกรับเชิญล้วนมองไปที่ต่งซานซาน ไม่ทราบว่าเกิดอะไรขึ้น
เริ่มการอัดรายการต่อ
เสียงของต่งซานซานดังขึ้น "ผู้เข้าแข่งขันท่านต่อไป วันนี้เกิดปัญหาเล็กน้อย แต่เขาก็ยังยืนยันจะเข้าร่วมการแข่งขัน ขอเชิญทุกคนพบกับ หน้ากากโจ๊กเกอร์!"
โจ๊กเกอร์?
จางเสียชะงัก
เหล่าผู้ชมมองไปที่ประตูขึ้นเวที ปรบมือให้อย่างอบอุ่น
หลังประตู
หูเฟย "สู้ๆ!"
หานฉีกล่าวอย่างปวดใจ "อาจารย์สู้ๆ!"
ต้าเฟยชูหมัด "สู้ๆ! อาจารย์โจ๊กเกอร์!"
ทีมงานหญิงคนหนึ่งว่า "ต้องร้องให้จบนะ!"
"คุณไหวแน่นอน!" อีกคนว่า
คนในทีมหลายคนถูกความเข้มแข็งมุ่งมั่นของหน้ากากโจ๊กเกอร์ทำให้หัวใจสั่นไหว พวกเขารู้ดีว่าคนที่ยอมฉีดสเตียรอยด์ไปสามเข็มต้องไม่ใช่คนธรรมดาทั่วไปแน่ แต่นี่คือคนที่ต้องการเสี่ยงชีวิตเพื่อขึ้นเวที! พวกเขาไม่รู้ว่าทำไมคนผู้นี้ถึงต้องยอมทำถึงขนาดนั้น ทำไมถึงต้องการเวทีขนาดนั้น ทำไมแม้กระทั่งสองขาจะแทบล้มทรุดแล้ว แต่กลับยังไม่ยอมแพ้!
ดวงไฟสว่างวาบ!
ประตูเปิดออก!
จางเย่ยกมือจับหน้ากาก ลากเท้าเข้ามาช้าๆ ก้าวไปข้างหน้าทีละก้าว ยิ่งใกล้เวที เท้าของเขาก็ยิ่งมั่นคง!
เสียงปรบมือดังขึ้นอีกครั้ง!
"โว้ว"
"หน้ากากสวยมาก!"
"โจ๊กเกอร์เหรอ?"
"ทำไมท่าเดินแบบนั้นล่ะ?"
"ป่วยขนาดนี้? ยังจะขึ้นเวทีอีก!"
"เชี่ย เหมือนจะป่วยหนักจริงๆ!"
"เป็นแบบนี้ยังจะร้องจบเพลงเหรอ?"
"ไม่รู้สิ"
ผู้ชมเห็น ต่างก็ซุบซิบคุยกัน หลายคนชี้มือชี้ไม้ไปบนเวทีด้วย
ระยะทางแค่ยี่สิบกว่าเมตร แต่ว่าหน้ากากโจ๊กเกอร์กลับใช้เวลาเดินมานานมาก
จางเสียขมวดคิ้ว "เขาไหวเหรอ?"
เฉินกวง "เห็นว่ามีไข้สูง เหมือนจะไข้หวัดใหญ่"
เอมี่ "หือ?"
พวกเขาเป็นนักร้อง ทุกคนต่างเคยพบกับสถานการณ์เช่นนี้มาก่อน จึงต่างทราบดีว่าการร้องเพลงในเวลาแบบนี้นั้นต้องใช้กำลังใจและยากเย็นมากเพียงไร ยิ่งไปกว่านั้นเมื่อดูจากท่าทางของคนคนนี้ แม้แต่ท่าเดินก็ยังไม่ถูกต้อง ดูท่าจะมีไข้สูงเอาการทีเดียว
เฉินอี้ตง "ไม่ง่ายจริงๆ"
หวังจุยซูถอนใจ "ได้แต่หวังว่าเขาจะร้องจบเพลง"
ในห้องพัก ผู้เข้าแข่งขันทั้งห้าต่างก็จ้องมองเขาผ่านกล้อง
ตรงกลางเวที
ในที่สุดจางเย่ก็เดินมาถึง เขาหยัดยืนหลังตรง เปลือกตาหลับลงช้าๆ
แสงไฟดับลง!
ขณะนั้นทั้งห้องอัดล้วนเงียบสงัด!
ไม่นาน เสียงแผ่วเบาของฟลุตพลันแว่วดังขึ้น
จากนั้นเป็นเสียงไพเราะของปิคโคโล
ดนตรีดังขึ้นแล้ว แต่จางเย่ยังไม่เคลื่อนไหว นัยน์ตายังไม่ลืม
จะร้องจบไหม?
คำพูดนี้ ตั้งแต่เดินออกมาจากหลังเวทีเขาก็ได้ยินมานับครั้งไม่ถ้วน พวกคุณเข้าใจผิดรึเปล่า? คิดว่าฉันยอมฉีดสเตียรอยด์ไปสามเข็ม แบกร่างพร้อมอาการบาดเจ็บภายใน แค่เพราะอยากจะร้องเพลงนี้ให้จบโดยไม่สนใจคุณภาพอย่างนั้นหรือ? ฉันไม่เพียงจะร้องให้จบ ยังจะร้องให้ดีด้วย!
เสียงแหบแล้วยังไง?
อาการบาดเจ็บเก่ากำเริบแล้วเป็นยังไง?
ล้วนไม่ใช่ข้ออ้างทั้งสิ้น!
ฉันไม่มีข้อแก้ตัว ไม่ต้องการให้ใครมาสงสาร ตลอดเวลาที่ผ่านมาจนบัดนี้ ฉันก็เดินมาคนเดียวโดยตลอด แต่ฉันจะไม่ยอมทรุดลงที่นี่แน่นอน เพราะฉันรู้ดีว่าถ้าล้มลง จะไม่มีใครฉุดดึงฉันขึ้นมาได้อีกแล้ว ดังนั้นฉันจึงได้แต่ก้าวเดินไปข้างหน้า ไปยังเป้าหมายที่ต้องการ นี่ก็คือเหตุผลเดียวที่ทำให้ฉันยังคงหยัดยืนอยู่ตรงนี้!
แสงไฟที่ส่องสว่างมาจากสี่ทิศแปดทาง!
กล้องจับภาพมาที่เขา
ผู้ชมต่างมองมาที่เขา
แขกรับเชิญล้วนจ้องมองเขา
ผู้เข้าแข่งขันอีกห้าคนก็จับตาดูเขา
ดวงตาภายใต้หน้ากากโจ๊กเกอร์นั้นพลันลืมขึ้น เสียงที่แหบพร่าและเจ็บปวดดังขึ้นภายใต้หน้ากาก ดังออกไปให้ผู้ชมได้ยิน!
“ฉันคือหมาป่าที่พเนจรมาจากแดนเหนือ”
“เดินทางมาจากดินแดนรกร้างสุดสายตา”
“ลมเหนือ หวีดหวิวกรีดผ่านผิวกาย”
“ทรายเหลืองฝุ่นคลีค่อยๆ ปกคลุมร่างกายช้าๆ”
เฉินกวงตื่นตระหนก!
เอมี่ตื่นตระหนก!
จางเสียเองก็ตกใจ!
นี่เพลงอะไร?
ทำไมไม่เคยได้ยินมาก่อน?
หมาป่าพเนจร?
หมาป่าพเนจรจากแดนเหนือ?
จางเย่ใส่อารมณ์อันลึกล้ำเข้าไปในเพลง ไม่ได้แสดงอารมณ์ของหมาป่าเดียวดายอย่างในต้นฉบับ แต่ใช้เสียงที่ย่ำแย่ของตนร่ำร้องถึงตนเองในตอนนี้! หมาป่าบาดเจ็บ! หมาป่าบาดเจ็บตัวหนึ่งที่ยังคงก้าวเดินไปข้างหน้า!
จางเย่ยกไมโครโฟนเปล่งเสียง
“ฉันได้แต่กัดฟันที่เย็นเยือก!”
“ตอบรับด้วยเสียงหอนสองครา!”
"ไม่เพื่อสิ่งใด!"
"เพียงเพื่อทุ่งหญ้าที่งดงาม...ในตำนาน!"
นี่ก็คือตัวเขาในวันนี้!
ทั้งยังตัวเขาในตลอดหลายปีตั้งแต่เข้าวงการมา!
เขาเหน็ดเหนื่อย!
เขาอ่อนล้า!
แต่ก็ยังคงเดินหน้าต่อไป!
เอมี่เหมือนถูกสะกดจิต!
จางเสียก็ตาค้างไปแล้ว!
เฉินกวงมองเขาตาไม่กะพริบ คล้ายอยากจะวิ่งขึ้นไปบนเวที จับคนคนนี้ถอดหน้ากากให้เห็นว่าเขาเป็นใครกันแน่!
เดียวดาย!
กลางสายลมหนาว!
กัดฟัน เพียงเพื่อทุ่งหญ้าที่งดงาม?
ทุ่งหญ้าของคุณ...คือที่ไหนกันแน่? ถึงขั้นที่ต่อให้ร่างกายย่ำแย่ถึงขนาดนี้แล้ว ก็ยังต้องการจะขึ้นเวที ส่งเสียงร้องเพลงที่แหบแห้งเช่นนี้ออกมา?
แม้แต่คนนอกวงการอย่างเหยาเจี้ยนไฉยังไหวหวั่น!
แขกรับเชิญทั้งหลายรู้ว่าคนคนนี้ต้องมีเรื่องแอบซ่อนอยู่ในใจ เพียงแต่เรื่องราวของเขา คนอื่นล้วนไม่ทราบ ทั้งยังไม่มีวันเข้าใจ!
จางเย่หลุบตาลง อ้าปากร้องบทเพลง
“ฉันคือหมาป่าที่พเนจรมาจากแดนเหนือ”
“เดินทางมาจากดินแดนรกร้างสุดสายตา”
“ลมเหนือ หวีดหวิวกรีดผ่านผิวกาย”
“ทรายเหลืองฝุ่นคลีค่อยๆ ปกคลุมร่างกายช้าๆ”
“ฉันได้แต่กัดฟันที่เย็นเยือก!”
“ตอบรับด้วยเสียงหอนสองครา!”
"ไม่เพื่อสิ่งใด!"
"เพียงเพื่อทุ่งหญ้าที่งดงาม...ในตำนาน!"
แล้วทันใดนั้น
หน้ากากโจ๊กเกอร์ก็แหงนหน้าขึ้นฟ้า
"โบร๊วววว!"
เขาหอนด้วยเสียงของหมาป่า!
เป็นเสียงอันลากยาวถึงแปดเก้าวินาที!
บรรยากาศในห้องอัดยิ่งเร่าร้อน!
เฉินกวงลุกขึ้นยืนแล้ว วันนี้นี่เป็นครั้งแรกที่เขาลุกขึ้นยืนหลังฟังเพลง!
เอมี่ไม่ลุกขึ้นยืน แต่กลับยกมือก่ายหน้าผาก "สวรรค์!"
จางเสียสงสัยจนอดใจไม่ไหว "นี่คือใครกันแน่!"
จางเย่ไม่สนใจสภาพเสียงของตนเองแล้ว แหบ? พร่า? ปีนบันไดเสียงไม่ขึ้น? เสียงขาด? เสียงหาย? เขาล้วนไม่สนใจ! เขาไม่คิดแม้แต่ ‘ถ้าฉันร้องเพลงไม่ได้’ หรือ ‘ถ้าจู่ๆ เสียงฉันหายไปล่ะ’
"ไม่เพื่อสิ่งใด!"
"เพียงเพื่อทุ่งหญ้าที่งดงาม...ในตำนาน!"


[Go To Next Chapter]( ./94.md)