##บทที่ 1039 : ฉันอัปลักษณ์ แต่นุ่มนวลอ่อนโยน
คู่ถัดไป
หน้ากากนายพล ปะทะ หน้ากากโจ๊กเกอร์
เหยาเจี้ยนไฉ “แชมป์สัปดาห์นี้ไม่น่าลุ้นแล้วล่ะ”
จางเสีย “จริง”
เฉินกวง “รอดูคู่นี้ก่อนเถอะครับ”
เอมี่ “ดูสิว่าสองคนไหนจะผ่านเข้ารอบ ไปแข่งแชมป์กับวันเวลา”
หวังจุยซู “หน้ากากนายพลนี่ใครกันน่ะ?”
เฉินอี้ตง “หน้ากากสวยดีนะ”
บนเวที หน้ากากนายพลปรากฏกาย รูปร่างท่าทางอันน่าเกรงขาม ดึงดูดความสนใจจากผู้คนทั่วทั้งเวที
……
ที่หลังเวที
จางเย่ไม่ได้รับผลกระทบใดๆ ทั้งสิ้น เขาเตรียมตัวรอขึ้นเวทีแล้ว หลับตาลง รวบรวมลมปราณของไทเก๊กตั้งสมาธิ ไม่ว่าคู่ต่อสู้จะเป็นใคร ไม่ว่าด้านล่างเวทีวันนี้จะเป็นคนถิ่นไหน เขาเพียงแต่ต้องร้องเพลงของตนให้ดีที่สุดก็พอ
ก็แค่เรื่องธรรมดา ไม่ใช่หรือ?
ความใจร้อนวู่วามคลายลงไป ตอนนี้เขาอยู่ในสภาพพร้อมสมบูรณ์แล้ว
ครู่ต่อมา หานฉีเคาะประตูแล้วเดินเข้ามา “อาจารย์โจ๊กเกอร์คะ อาจารย์หน้ากากนายพลใกล้ร้องจบแล้วค่ะ”
สองวินาทีผ่านไป จางเย่จึงลืมตาขึ้น “โอเค ไปเถอะ”
เบื้องหน้าคือบริเวณด้านหลังเวที หน้ากากวันเวลายืนกอดอกอยู่ตรงนั้น ไม่ทราบว่ามาตามดูการแสดงของหน้ากากนายพล หรือมารอโจ๊กเกอร์
วันเวลามองเขา “ฉันรอนายอยู่รอบถัดไป”
โจ๊กเกอร์มองเขาทีหนึ่ง
วันเวลาพูดต่อ “แต่ดูท่า นายจะชนะไม่ง่าย”
หานฉีมองบนเวทีอย่างกังวล
เสียงของหน้ากากนายพลมีเสน่ห์ชวนให้คนเคลิบเคลิ้มเป็นที่สุด
เขาร้องว่า
“จากวันที่เลิกราไปนานหลายปี”
“ฉันยังลืมความอบอุ่นของเธอไม่ลง”
“เธอเคยบอกว่าฉันขี้เหร่ไม่คู่ควรกับเธอ”
“ดังนั้น”
“ฉันจึงปล่อยเธอไป”
เพลงจบลง
ผู้ชมนับไม่ถ้วนก็หลงใหลเมามาย!
“สุดยอดมาก!”
“ร้องได้น่าประทับใจ!”
“สำเร็จสวยงามเลย!”
“เยี่ยม!”
แขกรับเชิญหลายคนก็ต่างปรบมือ รู้สึกว่าไม่เลว
จางเสีย “ฟังออกไหมว่าเป็นใคร?”
“เสียงคุ้นหู” เฉินกวงทำท่าขบคิด
ต่งซานซานประกาศ “ลำดับถัดไปขอเชิญพบกับ—หน้ากากโจ๊กเกอร์!”
เหยาเจี้ยนไฉชะงัก “โจ๊กเกอร์เจอกับหน้ากากนายพลเหรอ?”
เอมี่ “วันนี้ไม่ง่ายแล้วสำหรับโจ๊กเกอร์ ต้องเจอคู่ต่อสู้ที่แข็งแกร่งตั้งสองคน! ถ้าหากเข้ารอบก็มีวันเวลารออยู่ แต่ประเด็นคือรอบนี้ก็ไม่แน่ว่าจะชนะ”
จางเสียเห็นด้วย เธอวิเคราะห์ “นอกเสียจากว่าเขาจะร้องเพลงที่ทำให้คนอื่นต้องประหลาดใจได้ แต่นี่สัปดาห์ที่สี่แล้ว ผู้คนต่างรู้แล้วว่าเขาร้องดี แม้ที่ผ่านมาผู้ชมจะชื่นชอบ แต่เขาไม่สดใหม่แล้ว ตอนนี้ทุกคนต่างยิ่งตั้งความคาดหวังกับเขามากขึ้นไปอีก ดังนั้นเขากับดอกไม้ต้องฝนเลยอยู่ในจุดที่ขยับขึ้นไปอีกได้ยากแล้ว มาดูกันว่าวันนี้เขาจะร้องเพลงอะไร นี่คือจุดสำคัญ”
เฉินกวงพูดขึ้นบ้าง “ตำแหน่งดาราสุดอัปลักษณ์อันดับหนึ่งบนเวยป๋อ ที่จริงก็มีผลกระทบกับเขานะ อย่างน้อยผู้ชมบางส่วนก็มีมุมมองต่อเขาเปลี่ยนไป”
เอมี่สั่นศีรษะ “ก็แค่อันดับที่ทุกคนล้อเล่นเฉยๆ ไม่ใช่เหรอ? ไม่มีผลอะไรหรอกมั้ง?”
เฉินกวงเอ่ยเสียงเรียบสงบ “นั่นก็เพราะเธอสวย เธอไม่เข้าใจหรอกว่าคนหน้าตาธรรมดาอย่างพวกเราอยู่ในวงการบันเทิงลำบากขนาดไหน มันยากมาก”
เอมี่กล่าว “ตอนนี้คุณก็โอเคไม่ใช่เหรอ?”
เฉินกวงยิ้มขื่น “นั่นเพราะตอนที่พวกเราต้องทนขมขื่น เธอไม่เคยเห็นต่างหาก”
เหยาเจี้ยนไฉก็รู้สึกอยู่ลึกๆ “ในวงการนี้ คนอื่นพยายามเท่าหนึ่ง แต่พวกเราต้องพยายามเป็นห้าเท่า สิบเท่า และถึงอย่างนั้นก็ยังไม่แน่ว่าจะได้รับโอกาสเหมือนคนอื่นหรือไม่”
จางเสียถอนหายใจออกมา “ฉันเข้าใจดี”
เอมี่และหวังจุยซูก็เงียบไป
โจ๊กเกอร์เดินขึ้นเวทีมาอย่างช้าๆ
หานฉีเอ่ยขึ้นในใจ : อาจารย์สู้เขา! สู้เขานะคะ!
ดอกไม้ต้องฝนมาที่หลังเวที
ไม้ใกล้ฝั่งเองก็มาเช่นกัน
ทั้งคู่ไม่คิดว่าจะใจตรงกัน
ไม้ใกล้ฝั่ง “คุณมาตรงนี้ทำไมคะ?”
ดอกไม้ต้องฝน “เพลงของโจ๊กเกอร์ต้องฟังสด”
ไม้ใกล้ฝั่งยิ้มออกมา “คิดเหมือนกันเลย”
ดอกไม้ต้องฝนถามเรื่อยเปื่อย “โจ๊กเกอร์อัปลักษณ์จริงหรือ?”
ไม้ใกล้ฝั่งตอบรับ “เมื่อเช้าฉันถามเขา เขาบอกว่าจริง”
ดอกไม้ต้องฝน “เธอว่าใครจะชนะ?”
ไม้ใกล้ฝั่ง “โจ๊กเกอร์ เขามักจะทำให้คนประหลาดใจได้เสมอ”
ปฏิกิริยาของผู้ชมเองก็ไม่ต่างกันนัก!
บางคนร้องเรียกชื่อ!
บางคนกรี๊ด!
“ในที่สุดก็ถึงตาโจ๊กเกอร์แล้ว!”
“รออยู่เลย!”
“รออะไรเล่า เทพบุตรของฉันฝันสลายไปแล้วนะ!”
“ใช่ โจ๊กเกอร์ในจินตนาการฉันน่าจะหล่อมากสิ!”
“เธอก็ยังไม่เคยเห็นหน้าเขาสักหน่อย จะรู้ได้ไง?”
“ในอินเทอร์มีคนวิเคราะห์ไว้แล้วนี่นา มีคนเดาว่าหน้าตาเขาต้องธรรมดาน่าจะแปดเก้าส่วนแน่แล้ว ฉันน่ะชอบนักร้องหนุ่มหล่อมากกว่า!”
“ฉันก็เหมือนกัน!”
“ตอนแรกก็รักโจ๊กเกอร์นะ แต่ตอนนี้รักไม่ลงอ่ะ! ฉันขอเลือกหนังหน้าดีกว่า! ฮือๆ!”
“หน้ากากนายพลต้องเป็นคุณอาสุดหล่อแน่นอน!”
“ไม่ผิด ฉันว่าฉันจะโหวตหน้ากากนายพลนี่แหละ!”
“ฉันยังคิดไม่ตกเลย โจ๊กเกอร์อัปลักษณ์จริงเหรอ?”
เหล่าเด็กสาววัยรุ่นโดยเฉพาะคนที่รับไม่ได้เรื่องที่โจ๊กเกอร์ไม่ใช่พี่ชายรูปหล่อ ต่างพากันสับสน
ดวงไฟสลัวลงแล้ว
โจ๊กเกอร์กลับยังไม่เริ่ม
นี่เป็นนิสัยของเขา ผู้ชมต่างทราบดี และต่างเงียบเสียงลง!
วันเวลาจ้องมองเขาอยู่ด้านล่างเวที นี่เป็นครั้งแรกที่เขาจะได้ฟังโจ๊กเกอร์ร้องเพลงแบบสดๆ
แขกรับเชิญและผู้ชมเองก็จับจ้องมา
จางเย่ยืนอยู่บนเวที รู้สึกถึงสายตานับไม่ถ้วนจากผู้คนรอบทิศทาง ทันใดนั้นก็เกิดไม่รู้ว่าควรจะร้องยังไงขึ้นมา เหมือนกับว่าในเวลานี้ มีอารมณ์ซับซ้อนนับไม่ถ้วนผุดขึ้นมาเต็มหัวใจ! เส้นทางสายนี้ของเขาช่างยากเย็นแสนเข็ญนัก บางเรื่องมีคนมองเห็น บางเรื่องไม่มีใครรู้ได้เลย จางเย่กัดฟันผ่านทุกอย่างเหล่านั้นมาทีละก้าวๆ จนมาถึงบัดนี้
ด้วยในหน้าตาอันธรรมดา เส้นทางของเขาจึงถูกปูด้วยคำหยามเหยียด ข้อกังขา และความอยุติธรรมไม่รู้ตั้งเท่าใด! ถึงขนาดถูกคนนำรูปร่างหน้าตามาตัดสินนิสัยใจคอของเขา!
ไม่ใช่เพียงครั้งเดียวที่เขาเห็นว่า กับดาราเกาหลีบางคนที่แฟนคลับไม่รู้ด้วยซ้ำว่าศัลยกรรมทั้งตัวมาหรือไม่ แค่พวกนั้นพูดคำเดียว เหล่าแฟนคลับก็แทบคลุ้มคลั่ง ต่างบอกว่าพวกนั้นเป็นคนดี เป็นคนซื่อสัตย์เพราะหน้าตาดี แต่กับจางเย่ที่ไปทุบตีคนเพื่อแฟนคลับที่ถูกรังแก หรือด่าทอผู้อื่นเพื่อทวงความยุติธรรมให้คนแปลกหน้า เขาทำเรื่องเหล่านี้มากมาย มากมายยิ่งนัก ทว่าไม่ว่าเขาจะทำอะไร ก็ล้วนแล้วแต่มีคนด่าว่า!
ทำไม?
ทำไมถึงเป็นแบบนี้?
จางเย่ยกไมโครโฟนขึ้นมา
เสียงกีตาร์ดังขึ้น แสนแผ่วเบา
“ในทุกๆ ค่ำคืน ห้วงฝันอันเวิ้งว้าง ฉันคือยักษ์ใหญ่แสนองอาจ”
“ในทุกๆ รุ่งสาง ตรงหน้ากระจกห้องน้ำ กลับพบชีวิตตนอยู่บนปลายมีดโกน”
เมื่อเห็นชื่อเพลงนี้ หลายคนต่างตะลึง!
เฉินกวงอ้าปากค้าง!
เอมี่ประหลาดใจ!
ผู้ชมเองก็ชะงักไป!
นี่มัน…
เพลงนี้…
จางเย่หลับตาพลางร้อง
“ในป่าคอนกรีตหนา ใต้วิถีชีวิตอ่อนล้าตามคำสั่ง”
“นับดูช่องว่างระหว่างความฝันและความเป็นจริง”
ได้โปรดเชื่อฉันเถอะ!
ฉันไม่ใช่คนเลว!
ฉันจางเย่...ไม่ใช่คนที่ชั่วร้ายจริงๆ!
ทันใดนั้น เขาก็ลืมตามองผู้ชม มองคนทั้งหมด เขายกมือขึ้นกุมที่อกตัวเอง ใช้น้ำเสียงที่ทำให้คนสั่นสะท้าน กู่ร้องบอกผู้คนทั้งหมด
“ฉันอัปลักษณ์”
“แต่ฉันนุ่มนวลอ่อนโยน”
“ฉากนอกเฉยชา”
“ในใจเร่าร้อน”
“ก็คือฉันเอง!”
ฟังถึงตรงนี้ เฉินกวงก็ลุกยืนพรวดขึ้นมา!
“ฉันอัปลักษณ์!”
“แต่ฉันมีดนตรีและเบียร์”
“ออกจะต้อยต่ำ”
“ออกจะตื่นกลัว”
“แต่ก็ไม่เคยหดหัว!
เอมี่เองก็อุทานออกมา “โอ้ มาย ก็อด!”
ปวยเล้งอ้าปากค้างอยู่ด้านล่างเวที “เชี่ย!”
ไม้ใกล้ฝั่งสบตากับดอกไม้ต้องฝนอย่างประหลาดใจ “นี่มัน…”
แม้แต่หน้ากากวันเวลาเองก็ตะลึง!
ผู้ชมรับฟังจนคล้ายงมงายไป แม้กระทั่งเสียงปรบมือให้กำลังใจก็ลืมสิ้น เป็นแบบนี้ไปได้ยังไง? ทำไมถึงมีเพลงแบบนี้ได้!
จางเย่ในวันนี้สื่อตัวเองออกไปอย่างจริงใจเป็นพิเศษ และค่อนข้างควบคุมอารมณ์ในน้ำเสียงไม่ได้ เสียงของเขาสั่นเล็กน้อย ซึ่งเขาก็ไม่ได้พยายามควบคุมเลยเช่นกัน! เพราะนี่คือเพลงที่เขาอยากร้องมาโดยตลอด เพราะในเพลงนี้มีคำที่เขาอยากจะพูดตลอดมา!
ถูกต้อง
ฉันไม่หล่อ!
ท่ามกลางสาวสวยหนุ่มหล่อในวงการบันเทิงนี้ หน้าตาของฉันนับว่าขี้เหร่ พวกคุณอย่ามองว่าฉันเป็นพิธีกรที่สวมหน้ากากแสดงออกได้ ที่จริงบางทีฉันก็ไม่อาจฝืนแสดงได้จริงๆ ฉันไม่รู้ว่าควรบอกความรู้สึกข้างในกับพวกคุณยังไง ฉัน...จางเย่ไม่เคยทำร้ายใคร ไม่เคยไร้จิตสำนึกผิดชอบชั่วดี ฉันให้พวกคุณได้ทุกอย่าง ฉันเสียสละได้ทุกสิ่งเพื่อประเทศชาติและประชาชน แต่ฉันไม่รู้จะบอกสิ่งเหล่านี้กับพวกคุณยังไง!
ให้ฉันควักหัวใจให้พวกคุณดูก็ได้!
พวกคุณอยากดูไหม?
ฉันจะควักหัวใจออกมาให้พวกคุณดู!
มันเป็นสีแดง และมันก็ลุกไหม้!
พวกคุณเข้าใจไหม?
พวกคุณ...จะเข้าใจบ้างไหม?
“ในทุกๆ รุ่งสาง”
“ตรงสุดทางเขตเมืองใหญ่”
“ฉาบไว้ซึ่งหน้ากากแห่งความเดียวดาย”
“ในทุกๆ ค่ำคืน”
“ณ ห้วงดนตรีไร้ขอบเขต”
“กลับกลายเป็นยักษ์ใหญ่คำรามแรงดุร้าย”
“บนเวทีที่ไกลสุดสายตา”
“อีกโฉมหน้าที่ไม่มีใครเข้าใจ”
“ก่อเกิดเป็นวิถีชีวิตและเกียรติอัตตาแห่งตัวฉัน”
ฉับพลัน จางเย่คว้าจับเสื้อเหนือหน้าอกของตน จับขยำอย่างรุนแรง แรงราวกับคลุ้มคลั่ง ราวกับกำลังต้องการกระชากหัวใจตนออกมา!
“ฉันอัปลักษณ์”
“แต่ฉันนุ่มนวลอ่อนโยน”
“ยามกลางวันมืดหม่น!”
“ยามค่ำคืนเป็นนิรันดร์!”
“ก็คือฉันเอง!”
“ฉันอัปลักษณ์!”
“แต่ฉันมีดนตรีและเบียร์!”
“บางครั้งวู่วาม!”
“บางคราวจำยอม!”
“แสนพร้อมในการรอคอย!”
กำปั้นของเหยาเจี้ยนไฉบีบแน่นขึ้นมาตั้งแต่เมื่อไรไม่ทราบ!
ขอบตาของเฉินกวงพลันแดงเรื่อ คำที่เขาอยากพูด โจ๊กเกอร์ได้ช่วยพูดให้ทั้งหมดแล้ว บทเพลงนี้สื่อข้อความกลั่นออกมาจากกระดูกของเขา จนทำให้เขาแทบอยากคว้าไมค์วิ่งขึ้นร้องไปด้วยกันบนเวทีนั้น!
ผู้ชมต่างก็สะท้านสะเทือน!
ภาพจากจอมอนิเตอร์ฉายว่ามีผู้ชมชายหลายคนต่างกำลังหลั่งน้ำตา!
ไม่ใช่เทคนิคพิเศษของทางรายการ และไม่ใช่คนที่ทีมรายการจ้างมา พวกเขาหลั่งน้ำตาออกมาจริงๆ ทั้งบรรยากาศในที่นี้ และเสียงร้องเพลงอย่างใจสลายของโจ๊กเกอร์ ทำให้ผู้คนที่เข้าใจเขาไม่อาจควบคุมอารมณ์!
ใช่แล้ว พวกเขาอัปลักษณ์ พวกเขาต้อยต่ำ!
แต่พวกเขาก็นุ่มนวลอ่อนโยนจริงๆ และไม่เคยขี้ขลาด!
หญิงสาวที่เพิ่งบอกว่าตนเองชอบคนที่หน้าตาก็ปาดน้ำตา “ฉันชอบแต่คนหล่อ และชอบอ่านนิยายในเว็บเถื่อน ดาราหน้าตาไม่หล่อนิดหน่อยฉันก็ไม่ชอบแล้ว ของลิขสิทธิ์ต้องเสียเงินอ่านก็ไม่สน เมื่อก่อนยังไง ตอนนี้ก็ยังงั้น! แต่ใครช่วยบอกฉันทีว่านี่มันอะไรกัน? ทำไมฉันถึงชอบโจ๊กเกอร์จังเลย ทำไมฉันถึงไม่อยากอ่านเถื่อนแล้ว!”
ทันใดนั้น เสียงดนตรีก็หยุดลง
ทุกสิ่งสงัดเงียบ…
“ฉันอัปลักษณ์!”
“แต่ฉันมีดนตรีและเบียร์”
“อาจดูต้อยต่ำ”
“อาจดูหวาดกลัว”
“แต่ก็ไม่เคยหดหัว!
วันเวลาได้แต่อึ้งงัน
เขานิ่งเงียบตั้งแต่คำแรกที่โจ๊กเกอร์เปิดปากแล้ว ชั่วขณะนั้นเขาต้องถามใจตัวเองอย่างสัตย์จริง ว่าหากใช้เพลงจีนกลางที่เขาร้องเมื่อสักครู่ไปสู้กับโจ๊กเกอร์ เขาจะชนะได้หรือไม่?
คำตอบปรากฏชัดเจน!
ไม่อาจเอาชนะได้!
โจ๊กเกอร์ที่ร้องเพลงนี้ ไม่ว่าใครก็เอาชนะเขาไม่ได้!


[Go To Next Chapter]( ./140.md)