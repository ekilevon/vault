##บทที่ 1096 : นี่คือแฟนหนู!
ภายในเรือนสี่ประสาน
สายตาสี่ข้างของคนทั้งคู่สบประสานกัน ต่างมองเห็นความช็อกในแววตากันและกัน ตีให้ตายร้อยครั้งจางเย่ก็ไม่คิดเลยว่าคนที่เข้ามาจะกลายเป็นคุณอู๋ไปได้!
อะไรกัน?
นี่มันอะไรกัน?
บนหน้าจางเย่เหมือนมีคำว่า ‘งง’ เขียนเอาไว้ตัวเบ้อเริ่ม!
อู๋ฉางเหอตบบ่าจางเย่ทีหนึ่งแล้วชี้ไปทางหญิงสาวที่เพิ่งมาถึง แนะนำด้วยหน้ายิ้มระรื่น “นี่ลูกสาวฉัน อู๋เจ๋อชิง เป็นไง? ใช้ได้รึเปล่า? หึหึ จ้องตาค้างเชียวนะ เมื่อกี้ฉันก็บอกก่อนแล้วไง” เขาดูพึงพอใจและภูมิใจเมื่อคิดว่าจางเย่ตะลึงในความสวยของลูกสาวตน “ตอนนี้ลูกสาวฉันรับราชการ ทำงานให้รัฐบาล เป็นระดับหัวหน้าเลยนะ ฮ่าๆๆ เดาออกไหมว่ายัยหนูของฉันอยู่หน่วยงานไหน หืม?”
จางเย่ “ครับ?”
อู๋ฉางเหอย้ำ “ลองทายดูสิ เธอต้องทายไม่ออกแน่!”
จางเย่ได้แต่อ้ำอึ้ง!
ให้ทาย?
ทายกับผีอะไรล่ะครับ!
เราสองคนรู้จักกันมานานแล้วว้อยครับ!
อู๋ฉางเหอไม่รอให้จางเย่ทายก็เฉลยออกมา “ฮ่าๆ ยัยหนูของฉันตอนนี้ระดับผู้นำของสมาคมสื่อฯ รายละเอียดอื่นเดี๋ยวให้พวกเธอสองคนคุยกันเองตามสบายแล้วกัน ฉันไม่พูดมากแล้ว” จากนั้น เขาหันไปหาอู๋เจ๋อชิง “ยัยหนู นี่คือจางน้อย ยังหนุ่มแน่นและมีความสามารถ คนวัยเขาเล่นหมากล้อมได้ดีขนาดนี้หาไม่ได้ง่ายๆ นับว่าโดดเด่นในหมู่มือสมัครเล่นทีเดียว วันนี้พ่อบังเอิญไปรู้จักจางน้อย ได้เดินหมากกับเขาสองสามตา ยอดเยี่ยมเชียวล่ะ! ถึงฝีมือจะไม่ได้ครึ่งของพ่อ ขนาดต่อให้สองหมากพ่อก็ยังชนะเรียบ แต่ก็โดดเด่นสูสี แล้วเดาสิว่าเขาอาชีพอะไร ลองทายดูสิ”
เดินหมาก?
เพิ่งรู้จัก?
อู๋เจ๋อชิงหัวเราะแผ่ว “อาชีพอะไรคะ?”
“เป็นอาจารย์ แถมยังเป็นอาจารย์มหา’ลัยด้วย!” อู๋ฉางเหอหัวเราะ “อาชีพนี้ดีมากเลยนะ อีกอย่างเดาสิว่าเขาสอนวิชาอะไร หืม?”
อู๋เจ๋อชิงตอบ “วรรณคดีจีนค่ะ”
อู๋ฉางเหอโบกมือ “ผิด เขาสอนคณิตศาสตร์”
จางเย่ปาดเหงื่อ พยายามเอ่ย “คือว่าเรื่องนั้น ผม…”
อู๋ฉางเหอเป็นคนใจร้อน “อย่ามัวแต่เกร็งกันเลย รีบจับมือทำความรู้จักกันสิ เร็ว”
จับมืออะไรเล่าครับ!
จางเย่ไม่รู้จะว่าไงดี
ทว่าอู๋เจ๋อชิงกลับเป็นฝ่ายยื่นมือออกมาก่อนอย่างอบอุ่น “สวัสดีค่ะ อาจารย์จาง”
จางเย่กระตุกยิ้มฝืด ได้แต่จับมือกับเธอ “สวัสดีครับ”
หลี่ฉินฉินดึงลูกสาวตนเข้าห้อง “อย่ามัวแต่คุยกันข้างหน้านี้เลย เข้าไปคุยในบ้านเถอะ เจ๋อชิง ไม่เห็นกลับบ้านตั้งนาน ไม่รู้จักกลับมาเยี่ยมพ่อแม่บ้างล่ะลูก”
“ที่หน่วยงานเยอะมาก ปลีกตัวมาไม่ค่อยได้ค่ะ” อู๋เจ๋อชิงมองจางเย่ แล้วกล่าว “ตามสบายนะคะ คิดเสียว่าเป็นบ้านตัวเอง”
เอ๋?
ลูกสาวเรายอมต้อนรับตามมารยาทด้วยล่ะ?
ดูท่าทางผ่อนคลายด้วย?
หลี่ฉินฉินมองลูกสาวตัวเองอย่างตกใจ
อู๋ฉางเหอดีใจมาก เขาคิดว่าลูกสาวตนอาจจะถูกใจคู่ดูตัวครั้งนี้ก็ได้ “ใช่ๆ นั่งก่อน นั่งๆ คิดซะว่าเป็นบ้านตัวเองนะ ไม่ต้องเกรงใจ!”
เม็ดเหงื่อผุดซึมขึ้นมาบนหน้าผากจางเย่มากกว่าเดิม “โอเคครับ”
บรรยากาศกระอักกระอ่วนชะมัด!
อย่างน้อยจางเย่ก็รู้สึกอย่างนั้น!
ที่แท้นี่ก็คือพ่อคุณเหรอ?
ที่แท้นี่ก็แม่คุณ?
แล้วที่แท้นี่ก็บ้านของคุณเอง?
แม่งเชี่ยแล้ว!
มาถึงตอนนี้เขาเพิ่งกระจ่างว่ามันเกิดอะไรขึ้น เพิ่งจะรู้ว่ารัศมีแห่งโชคไม่ได้ทำงานพลาด แถมยังช่วยให้เขาโชคดีได้ ‘พบเจอ’ กับว่าที่พ่อตาโดยบังเอิญ แล้วยังโชคดีโดนว่าที่พ่อตาลากมาดูตัวกับลูกสาวหัวแก้วหัวแหวนอีก! พอมาคิดดูตอนนี้ เหมือนจะเคยได้ยินแว่วๆ ตอนคุยโทรศัพท์กับอู๋เจ๋อชิงว่าเย็นนี้เธอต้องกลับบ้านพ่อแม่ และพ่อจะนัดดูตัวให้เธอ! แต่ไม่คิดเลยว่าคนที่มาดูตัวจะกลับกลายเป็นตัวเขาเอง? เรื่องแบบนี้มันคืออะไร! นี่มันพล็อตละครรึยังไงกัน!
จางเย่ไม่ทันได้เตรียมใจสักนิดเลยจริงๆ ถ้าเขารู้ว่าวันนี้จะได้มาบ้านอู๋เจ๋อชิง เขาคงเตรียมซื้อของขวัญติดมือมาแล้ว ไม่คิดเลยจริงๆ ว่าการมาบ้านอู๋เจ๋อชิงครั้งแรกของตนจะกลายเป็นตกอยู่ในสภาพหัวเราะไม่ได้ร้องไห้ไม่ออกอย่างนี้!
ทุกคนนั่งลงพร้อมหน้า
หลี่ฉินฉินชงชา “มาดื่มชากันสักหน่อย แม่ไปทำกับข้าวก่อนละ”
อู๋ฉางเหอเอ่ย “ใช่ พวกลูกคุยกันตามสบายนะ ไม่ต้องสนใจพวกเรา” ทว่าเขากลับไม่ได้ขยับไปไหนเอาแต่นั่งอยู่ข้างคนทั้งสอง
อู๋เจ๋อชิงมองจางเย่ ยิ้มให้ “เล่นหมากล้อมเป็นด้วยหรือคะ”
จางเย่กระแอมก้อนที่ติดอยู่ในลำคอ “เคยเล่นนิดหน่อยตอนเรียนน่ะครับ”
อู๋ฉางเหอโพล่ง “เล่นเก่งเชียวล่ะ”
จางเย่รีบปฏิเสธ “ไม่หรอกๆ ครับ เป็นแค่มือสมัครเล่น”
“ดูจางน้อยคนนี้สิ ถ่อมตัวจริง” อู๋ฉางเหอชื่นชม
หลี่ฉินฉินถลึงตาดุสามีทีหนึ่ง “คุณอย่าไปกวนเขาสิคะ ไปช่วยฉันทำกับข้าวไป”
อู๋ฉางเหอว่า “เธอทำไปสิ ฉันคุยกับเด็กๆ เดี๋ยวเดียว”
“คุณน้า ให้ผมช่วยด้วยคนเถอะครับ” จางเย่ผุดลุกขึ้น
หลี่ฉินฉินพลันยิ้มกล่าว “ไม่ต้องหรอกจ้ะ พวกเธอคุยกันไปเถอะ ของเตรียมพร้อมหมดแล้ว เดี๋ยวก็เริ่มเสิร์ฟได้แล้วล่ะ”
กล่าวตามจริง นิสัยของคุณอู๋คล้ายกับหลี่ฉินฉินมากกว่าเล็กน้อย อบอุ่นอ่อนโยน หน้าตาก็คล้ายมารดา ดวงหน้า ตา จมูก แทบจะพิมพ์เดียวกัน แน่นอนว่าได้ลักษณะพิเศษของบิดามาบ้างเหมือนกัน เช่นเมื่ออยู่ในที่ทำงานเธอจะค่อนข้างเฉียบขาดทรงอำนาจ อ่อนโยนแต่ไม่เคยอ่อนข้อ
อาหารทำเสร็จอย่างรวดเร็ว
อู๋เจ๋อชิงไปช่วยแม่ยกจานกับข้าว
อู๋ฉางเหอกระซิบถามจางเย่ “เป็นไง? ลูกสาวฉันใช้ได้รึเปล่า?”
จางเย่พยักหน้าอย่างแรง “เยี่ยมที่สุดครับ!”
กับข้าวมาแล้ว
อู๋ฉางเหอกลับไปพูดเสียงดัง “ที่จริงนะ อาหารลูกสาวฉันสิอร่อย แม่เธอเทียบไม่ติดเลยล่ะ เมนูไหนก็ทำได้หมด พรสวรรค์ชัดๆ!”
หลี่ฉินฉินยิ้ม “ไม่ชอบก็ไม่ต้องกินนะ”
อู๋ฉางเหอหัวเราะแก้ขัด “จะเป็นงั้นได้ไงล่ะ มา จางน้อย ลองชิมฝีมือน้าเธอดู จริงสิ พ่อแม่เธอทำงานอะไรรึ?”
จางเย่นั่งตัวเกร็ง ตอบน้ำเสียงเคร่งขรึม “พ่อแม่ผมเป็นแรงงานธรรมดาทั้งคู่ครับ”
หลี่ฉินฉินเอ่ย “เป็นแรงงานดีนะ กรรมาชนคือที่สุดแห่งความทรงเกียรติ”
อู๋ฉางเหอพยักหน้า “ความจริงบ้านพวกเราก็เป็นครอบครัวธรรมดา ไม่ได้สูงส่งอะไรปานนั้น ต้องหาคนมียศตำแหน่ง? มีเงิน? ฐานะครอบครัวเท่าเทียมกัน? บ้านเราไม่ได้สนใจเรื่องพวกนี้เลย ออกจะทำตัวตามสบายมาก เธอรู้ไหม” เขามองจางเย่พลางกล่าว “ที่สำคัญศีลธรรมต้องดี อาชีพมั่นคงหน่อย อย่างเป็นอาจารย์นี่ก็ไม่เลว แล้วก็ดูแลลูกสาวฉันได้ คุยกันรู้เรื่องก็พอแล้ว”
จางเย่ไม่กล้าส่งเสียงสักแอะ
อู๋เจ๋อชิงก็ไม่ได้แสดงท่าทีอะไร ง่วนคีบอาหารของตนไป
อู๋ฉางเหอหันไปหาลูกสาวตน “ยัยหนู คิดว่าจางน้อยเป็นไงบ้าง?”
อู๋เจ๋อชิงพยักหน้า “ดีค่ะ”
หลี่ฉินฉินมึนงง “ดีคือ?”
“หนูรู้สึกดีค่ะ” อู๋เจ๋อชิงยิ้มน้อยๆ
หลี่ฉินฉินสำลัก เธอรู้สึกว่าวันนี้ลูกสาวตัวเองค่อนข้างแปลกไปจากเดิม เมื่อก่อนทุกครั้งที่นัดดูตัวให้ ส่วนใหญ่เธอก็มักจะไม่แม้แต่มาเจอ หากต้องเจอแบบไม่มีทางเลือก ก็จะเจอเพียงแวบเดียวแล้วอ้างว่าที่หน่วยมีเรื่องด่วนแล้วรีบผละไป ทำไมวันนี้ถึงได้ทั้งเชิญให้จางน้อยนั่ง ทั้งบอกให้เขาทำตัวตามสบายเหมือนอยู่บ้านตัวเอง ซ้ำยังบอกออกมาว่ารู้สึกดีอะไรนี่อีก? เรื่องแบบนี้ไม่เคยมีมาก่อน! รึว่าพระอาทิตย์ขึ้นทางทิศตะวันตกเสียแล้ว?
อู๋ฉางเหอเองก็แปลกใจสุดขีด “โอ้? งั้นก็...มีแววพัฒนาต่อ?”
อู๋เจ๋อชิงยิ้ม คีบกับข้าวใส่ชามพ่อกับแม่พลางกล่าว “คุณพ่อสายตาดีมากนะคะ ในทะเลผู้คนกว่าร้อยล้าน ต่อในนับแค่เมืองเมืองหลวงก็มีประชากรมากกว่าสิบล้านแล้ว แต่คุณพ่อก็ยังเลือกพาเขาคนนี้กลับมาได้ถูกคนพอดี”
“หืม?” หลี่ฉินฉินกะพริบตา
“หมายความว่าไง?” อู๋ฉางเหอเองก็ไม่เข้าใจ
อู๋เจ๋อชิงชี้ที่จางเย่ “พ่อกับแม่ไม่รู้จักเขาหรือคะ?”
จางเย่ยิ้มแห้ง
อู๋ฉางเหอว่า “รู้จักสิ ก็จางน้อยไง”
คนอายุมากอย่างพวกเขาทั้งคู่ดูทีวีไม่บ่อยนัก และไม่ได้สนใจเรื่องในวงการบันเทิง
หลี่ฉินฉินพลันจ้องจางเย่นิ่ง “แม่ก็ดูว่าคุ้นหน้าเขาอยู่ ตอนที่เข้าบ้านมาก็คิดแล้วว่าคลับคล้ายคลับคลา เหมือนเคยเห็นที่ไหน”
อู๋เจ๋อชิงตะเกียบลง หัวเราะคิกพลางกล่าว “งั้นหนูขอแนะนำให้พ่อกับแม่รู้จักอีกครั้งแล้วกันค่ะ ท่านสุภาพบุรุษที่อยู่ตรงหน้าเรานี้คืออาจารย์มหาวิทยาลัย เรื่องนี้ไม่ผิด เขาเป็นอาจารย์สอนคณิตศาสตร์ ก็ไม่ผิดค่ะ แต่พ่อกับแม่คงไม่ทราบว่า เขาสอนอยู่ที่ม.เป่ยต้า และยังมีตำแหน่งเป็นรองศาสตราจารย์ของภาควิชาคณิตศาสตร์ด้วย”
หลี่ฉินฉินตะลึง “เป่ยต้า? ลูกก็เคยเป็นรองอธิการบดีของม.เป่ยต้าไม่ใช่หรือ”
อู๋ฉางเหอตาถลนอ้าปากกว้าง “รองศาสตราจารย์? ทำไมเป่ยต้าให้ตำแหน่งรองศาสตราจารย์กับคนอายุน้อยขนาดนี้ได้?”
อู๋เจ๋อกล่าวต่อ “ขณะเดียวกัน เขาก็ยังเป็นอาจารย์บรรยายของภาควิชาภาษาจีน รวมถึงมีตำแหน่งเป็นรองศาสตราจารย์กิตติมศักดิ์ของม.สื่อสารฯ เป็นคนสายวิชาการตัวจริง” พูดถึงตรงนี้ก็เว้นจังหวะไปเล็กน้อย มองเห็นภาพบิดามารดาตนอ้าปากค้าง แล้วกล่าวต่อ “จริงสิคะ เขายังมีสถานะอื่นๆ อีกนิดหน่อย เช่น นักลิปิกร พิธีกรรายการชั้นหนึ่ง ผู้กำกับรายการวาไรตี้มีชื่อ ผู้กำกับรายการสารคดีชื่อก้อง นักร้องชื่อดัง นักดนตรี นักแสดง นักกวีนามระบือ นักเขียนและนักกฎหมายผู้เลื่องชื่อ และอื่นๆ อะไรทำนองนั้นด้วยค่ะ”
อู๋ฉางเหอเต้นผางขึ้นมาทันใด!
หลี่ฉินฉินช็อกค้าง “พวกลูก พวกลูกรู้จักกันนานแล้วหรือ?”
พวกเขาเดาได้แล้วว่าคนคนนี้เป็นใคร!
ทั่วทั้งประเทศที่กวาดฉายาเหล่านี้มาได้มีเพียงคนเดียวเท่านั้น!
พริบตาต่อมา อู๋เจ๋อชิงก็เข้าไปควงแขนจางเย่อย่างเป็นธรรมชาติ แล้วกล่าวแนะนำกับพ่อแม่ “นี่คือจางเย่ แฟนของหนูค่ะ”
หลี่ฉินฉินอ้าปากกว้าง “หา?”
อู๋ฉางเหอละล่ำละลัก “ลูกว่าอะไรนะ?”
“แฟนลูกก็คือเขา?” หลี่ฉินฉินพูดไม่ออกขึ้นมา!
พวกเขาเพิ่งกระจ่างว่าที่ลูกสาวทำตัวแปลกไปเพราะอะไร! ท่ามกลางทะเลผู้คนนับสิบล้านในเมืองหลวง อู๋ฉางเหอดันไปลากตัวแฟนลูกสาวที่ตนเองคัดค้านมาโดยตลอดมาดูตัวกับลูกสาวสุดที่รักถึงที่บ้านด้วยตัวเอง! มารดามันเถอะ ความบังเอิญนี้มันคือเรื่องบ้าอะไรกัน?
อู๋ฉางเหอแทบกระอักเลือดออกมาแล้ว!
 
 


[Go To Next Chapter]( ./197.md)