##บทที่ 913: ถึงงานชุมนุม!
ระหว่างทาง ทุกคนพูดคุยกันอย่างออกรส
จางเย่พาเฉินเฉินมานั่งด้านหลังพวกเขา กลับโต้ตอบแบบถามคำตอบคำ เพราะพอเข้าเรื่องในวงการศิลปะการต่อสู้ กับเรื่องนี้แล้วเขานับว่าไม่รู้อะไรเลยสักอย่าง
"น้องชายเฉินเฉิน มาจากที่ไหนรึ?"
"เมืองหลวง"
"ไอ้หยา เป็นสถานที่ที่ดี"
"ฮ่าๆ ก็พอไหวน่ะครับ"
"ฝีมือคุณไม่เลวเลยนะ"
"ก็แค่โต้ตอบไปเท่านั้นเองครับ"
"อาจารย์คุณเป็นสายวิชาอะไรหรือ?"
"อาจารย์ผมหวงเฟยหง สืบทอดวิชา..."
"เดี๋ยว อาจารย์คุณไม่ใช่ฮั่วหยวนเจี่ยหรอกรึ?"
"เอ๋? ใช่เหรอครับ?"
"เมื่อครู่คุณพูดเองนะ"
"อ๊ะ อ๋อใช่ หวงเฟยหงคืออาจารย์อีกท่านหนึ่งของผมน่ะครับ"
"โอ้ น้องแซ่เฉินฝึกวิชาของสองสำนักทีเดียวรึ?"
"ฝึกมั่วๆ น่ะครับ ฝึกมั่วๆ"
เฉินเฉินฟังจางเย่โม้ใส่พวกเขา ก็ได้แต่เหลือกตามองบน ไม่ส่งเสียงอะไร
คนทั้งหลายคุยกันอย่างสนุกสนาน ทั้งยังอบอุ่นด้วยมิตรภาพ
พวกเขาถือเป็น 'ผู้ฝึกยุทธ์อิสระ' นี่คือการพูดให้ฟังดูดี ความจริงว่ากันชัดๆ ก็คือไร้ค่ายไร้สำนัก ไม่ได้เดินทางสายมาตรฐานอย่างที่ยึดถือกันในวงการศิลปะการต่อสู้
ในกลุ่มนี้ มีสองคนที่เป็นพี่น้องทางสายเลือด คือคนศีรษะล้านที่รูปร่างบึกบึน ท่าทางคงฝึกมวยภายนอกหรือมวยแข็ง ทั้งสองคน คนหนึ่งชื่อหลิวอี้เฉวียน (หนึ่งหมัด) อีกคนคือหลิวอี้จ่าง (หนึ่งฝ่ามือ) ซึ่งวิชาฝีมือก็เป็นดังชื่อ คนพี่ฝึกหมัด คนน้องฝึกฝ่ามือ เรื่องรายละเอียดจางเย่ไม่ได้ถาม แต่เขาไม่คิดว่านี่คือชื่อจริงที่พ่อแม่ตั้งให้ คงเป็นฉายาในยุทธภพมากกว่า
คนต่อมาชื่อว่าหลี่เฉวียนเหนิง (สามารถรอบด้าน) ทักษะวรยุทธ์ยังดูไม่ออก ไม่รู้ว่าสามารถรอบด้านจริงสมชื่อหรือไม่
คนสุดท้ายชื่อว่าเหอป้าเต้า (ทรราช) ชื่อค่อนข้างข่มขวัญผู้คนอยู่เช่นกัน
ทั้งสี่ล้วนเป็นคนหนุ่ม แม้บางคนจะดูอายุมากอยู่บ้าง แต่จางเย่พอถามจึงทราบว่า คนที่อายุมากที่สุดก็แค่สามสิบเอ็ดเท่านั้น คนอื่นๆ ยังอยู่ในช่วงอายุยี่สิบกว่า คำพูดที่ว่าหมัดมวยเป็นของผู้เยาว์นั้นพูดได้ถูกต้อง มีแต่คนหนุ่มเท่านั้นที่เหมาะกับการต่อสู้แบบประชิดตัวแบบนี้ ขณะที่ผู้สูงวัยมีพละกำลังถดถอยจึงไม่ใคร่เหมาะแล้ว มีเพียงผู้ฝึกวิชาสายมวยภายในเท่านั้นที่ยังดีกว่าหน่อย เช่นปรมาจารย์โจวเทียนเผิงหรือเฉินสี่ ที่ยังคงรักษาหรือถึงขั้นก้าวหน้าในเชิงยุทธ์ ปรมาจารย์บางคนแม้อายุเก้าสิบก็ยังคงลงสนามประลองได้ไม่มีปัญหา แต่คนที่ฝึกมวยภายนอก มีกี่คนบ้างที่หกสิบแล้วยังลงสนามไหว?
หลิวอี้เฉวียนถาม "น้องเฉินเจินเพิ่งเข้าร่วมงานชุมนุมแลกเปลี่ยนศิลปะการต่อสู้เป็นครั้งแรกหรือ?"
จางเย่พยักหน้า "ใช่ครับ เป็นครั้งแรก ศิษย์พี่ทั้งหลายเป็นแขกประจำงั้นหรือ? วันนี้ได้มาในที่ที่ไม่คุ้นเคย ผมเองอยากจะขอคำชี้แนะจากทุกท่านสักหน่อย อย่าหาว่าผมวุ่นวายเลยนะครับ"
หลิวอี้จ่างหัวร่อฮาๆ คำหนึ่ง "ไม่มีทาง น้องแซ่เฉินอย่าได้เกรงใจไป"
เหอป้าเต้าก็ยิ้มพลางว่า "พวกเราไม่กี่คนนี้ ความจริงก็เพียงมาร่วมชมความสนุก อาศัยเส้นสายเล็กน้อยจึงได้เทียบเชิญนี้มา ปีก่อนๆ ก็เป็นแค่ผู้สังเกตการณ์เท่านั้น"
จางเย่ประสานมือคำนับ "เช่นนั้นต้องรบกวนรุ่นพี่แล้ว!"
เหอป้าเต้ารีบพูด "มิกล้า มิกล้า!"
หลี่เฉวียนเหนิง "น้องเฉินเจินอายุยังเยาว์กลับมีความสามารถระดับนี้ อนาคตข้างหน้าย่อมกระจ่างสดใส!"
จางเย่ตอบกลับ "ยังเปรียบกับศิษย์พี่ทั้งหลายไม่ได้หรอกครับ"
คำหวานเยินยอเช่นนี้ ไม่ว่าใครก็ชอบฟังทั้งนั้น!
……
ไม่นานนัก คนทั้งหลายก็เริ่มคุยแลกเปลี่ยนเรื่องวิทยายุทธ์
จางเย่ไม่พูดมาก เพียงหาโอกาสกระซิบบอกเฉินเฉิน "อีกเดี๋ยวถึงเวลาอย่าพูดเพ้อเจ้อล่ะ ต้องเชื่อฟังคำสั่งฉันนะ เข้าใจไหม?"
เฉินเฉิน "จางเย่ ป้าหนูจะเป็นอะไรหรือเปล่า?"
จางเย่ปลอบ "ป้าเธอเป็นคนยังไงเธอยังไม่รู้อีกหรือ คนอื่นเกิดเรื่องได้เธอยังไม่เป็นอะไร เราสองคนเข้าไปในงานก่อนค่อยว่ากัน ถึงเวลาดูตามสถานการณ์"
มาถึงตรงนี้ จางเย่ก็เปิดหน้าจอของแหวนเกมที่นิ้วก้อยมือขวาของตนเอง
หน้าจอใช้งานปรากฏขึ้นมา ค่าชื่อเสียงรวมมีจำนวนถึงสองพันหนึ่งร้อยล้าน!
ค่าชื่อเสียงที่จางเย่มีเรียกว่าเป็นปริมาณมหาศาลทีเดียว ก่อนนี้เขาเป็นเพียงดาราระดับ B ปริมาณชื่อเสียงสูงสุดที่มีก็แค่ไม่กี่ร้อยล้าน แต่ตั้งแต่เริ่มมีชื่อโด่งดัง คนก็รู้จักเขามากขึ้น อิทธิพลของผลงานก็กระจายเป็นวงกว้างยิ่งขึ้น เมื่อรวมกับรายการอย่างจีนบนปลายลิ้น ละครตลกและเซี่ยงเซิงที่จัดในช่วงรายการคืนส่งปี รวมถึงสงครามฝีปากศึกใหญ่ภายหลังจากนั้น ทั้งยังการเลื่อนชั้นก้าวขึ้นทำเนียบระดับ A อีก นั่นทำให้ค่าชื่อเสียงสะสมในแหวนเกมทะลุสองพันล้านไปเรียบร้อย นี่คือปริมาณที่เหลืออยู่ แม้เขาจะใช้รัศมีแห่งโชค (อัปเกรด) ไปหลายครั้งระหว่างมาที่นี่!
จางเย่ลองตรวจดูไอเทมที่เหลือทั้งหมด
เนื่องจากไม่ได้เล่นลอตเตอรี่เลย ไอเทมที่เหลือจึงยังมีแต่ของเก่า
ลูกเต๋าปรับระดับความยาก x1
ยาหยอดตามองทะลุ x1
หยุดเวลา x1
ยาเพิ่มความอึด หลายชิ้น
แทนชะตา x1
มีเพียงประมาณนี้เท่านั้น
จางเย่ทราบว่าเหราอ้ายหมิ่นคราวนี้ต้องก่อเรื่องใหญ่ในงานชุมนุมแน่ แต่เขาไม่รู้ว่าตนเองจะสามารถช่วยอะไรได้บ้าง เฮ้อ
……
การเดินทางใช้เวลาไม่ถึงสองชั่วโมง ทั้งห้าคุยกันอย่างสนุกสนาน สนิทสนมดุจเป็นพี่น้องกันจริงๆ ในเมื่อต่างก็เป็นผู้ฝึกยุทธ์ ย่อมสนิทสนมกันง่ายดาย เหอป้าเต้าแทบจะรับเฉินเฉินเป็นบุตรสาวบุญธรรมไปแล้ว! จางเย่เองก็บอกให้พวกเขาไปเยือนเมืองหลวงสักหน่อย เขาจะจัดการทั้งที่พักและค่ากินอยู่ให้เอง!
รถโดยสารหยุดลง
มาถึงสถานที่จัดงานแล้ว
พอลงจากรถ จางเย่กับคนทั้งหลายยังต้องเดินกันต่อไปอีกสองกิโลเมตร จึงจะถึงสถานที่จัดงานชุมนุมแลกเปลี่ยนศิลปะการต่อสู้แห่งชาติ เทียนซาน!
ถึงตอนนี้จางเย่จึงทราบว่าแม้งานชุมนุมจัดขึ้นที่เทียนซาน ก็ไม่ได้หมายความว่าพวกเขาจะต้องไปจัดบนยอดเขาเทียนซาน สถานที่แห่งนี้เป็นอุทยานแห่งชาติ ฝ่ายจัดการย่อมไม่มีทางปล่อยให้คนทั้งกลุ่มแห่เฮโลขึ้นไป ที่บอกว่าเทียนซาน ที่จริงหมายถึงบริเวณเชิงเขาเทียนซานเท่านั้น วิวทิวทัศน์งดงาม ยอดเขาที่ถูกปกคลุมด้วยหิมะก็ปรากฏให้เห็นเด่นไกลออกไป
ยิ่งเข้าไปใกล้ คนก็ยิ่งมาก
แค่กวาดสายตา ก็เห็นคนจำนวนหลายร้อยที่มาถึงพร้อมกันกำลังเข้าแถวอยู่ตรงทางเข้าซึ่งดูคล้ายโรงแรมขนาดใหญ่ โรงแรมแห่งนี้อาจถูกสมาพันธ์จองไว้เต็มหมดแล้ว ถัดเข้าไปภายในยังมีโรงแรมเล็กๆ ตั้งอยู่อีกหลายตึก เป็นภาพที่ขัดกับทิวทัศน์ธรรมชาติที่เห็นระหว่างทางนัก
ในตอนนั้นเอง หลิวอี้เฉวียนและหลิวอี้จ่างก็พบกับคนรู้จัก
"อ้าว พี่ผาง!"
"ไอ้หยา น้องหลิว!"
"มาด้วยหรือ?"
"แน่นอน เพิ่งมาถึงนี่แหละ!"
"ไป พวกเราเข้าไปด้วยกัน"
"ร่วมทางไปด้วยกันๆ ฮ่าๆๆ!"
ในเวลาเดียวกันนั้น พวกเขาก็แนะนำคนทั้งหลายให้จางเย่รู้จัก
ระหว่างที่ต่อแถวอยู่นั่นเอง จางเย่ก็ได้ยินเรื่องน่าสนใจบางอย่างจากชายหนุ่มในชุดผู้ฝึกยุทธ์ที่เข้ามาร่วมแถว
ชายผู้สวมชุดผู้ฝึกยุทธ์ถอนหายใจ "งานชุมนุมพรุ่งนี้ ฟังว่าอาจารย์หลายท่านไม่อาจมาเข้าร่วมได้"
เหอป้าเต้าตกใจ "เกิดอะไรขึ้น?"
หลิวอี้เฉวียนเบิกตากว้าง "หรือพบศัตรู?"
"เป็นไปไม่ได้หรอก" หลิวอี้เฉวียนกล่าว
จางเย่กับเฉินเฉินเงี่ยหูฟัง
ชายหนุ่มถอนหายใจแล้วว่า “อาจารย์จางสำนักอาวุธลับเดินทางมาพร้อมอาวุธเลยถูกจับขณะผ่านกระบวนการรักษาความปลอดภัยของรถไฟ! อาจารย์ซุนแห่งฝ่ามือทรายเหล็กถูกคนหลอกเอาเงินไปจนเดินทางต่อไม่ได้ ตอนนี้เลยหลงทางอยู่ที่ส่านซี ศิษย์พี่รองของคงท้งรุ่นนี้จะบินตามมาทีหลังเพราะเครื่องบินถูกยกเลิกเที่ยวบิน ตอนนี้กำลังเป็นแกนนำนำผู้โดยสารประท้วงอยู่ในสนามบิน!”
จางเย่ "..."
เฉินเฉิน "..."
หลิวอี้เฉวียนถอนใจ "นี่มันเรื่องแบบไหนกัน?"
"ใจคนไม่เหมือนก่อนแล้ว ใจคนไม่เหมือนก่อนแล้วจริงๆ!" เหอป้าเต้าพูดอย่างสะทกสะท้อนใจ
ตลอดทางนั้น จางเย่ยังได้ฟังคนทั้งหลายกล่าวถึงเรื่องราวมากมาย รวมถึงเรื่องราววีรกรรมต่างๆ ของเหล่าปรมาจารย์และยอดฝีมือของยุทธภพ ทำให้ความรู้สึกเคารพนับถือและภาพลักษณ์ของเหล่าปรมาจารย์และยอดฝีมือในสายตาจางเย่ ได้ถูกคำของชายหนุ่มผู้นี้พังทลายลงจนหมดสิ้นแล้ว!


[Go To Next Chapter]( ./14.md)