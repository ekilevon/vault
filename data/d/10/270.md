##บทที่ 1170 : นานาชาติอึกทึก!
ที่สตูดิโอ
มีโทรศัพท์เข้ามาสายแล้วสายเล่า
ทุกคนในสตูฯ ต่างวุ่นวายตอบนักข่าวจนหัวปั่น ส่วนจางเย่ไล่รับโทรศัพท์จากเพื่อนและคนในครอบครัวมือเป็นระวิง เรื่องนี้ระเบิดไปทั่วจนไม่มีคนไม่รู้แล้ว!
จางเย่รับสาย “แม่”
แม่เอ่ยชมทันที “ลูกแม่ อัดได้เจ๋งมาก!”
จางเย่หัวเราะ “ก็งั้นๆ แหละ”
“เจ๋งอะไรกันล่ะ” ทางปลายสายดูเหมือนพ่อจะแย่งมือถือไปคุย “แกเป็นถึงสมาชิกพรรคนะ ไปไล่ทุบตีคนแบบนี้อีกแล้วได้ยังไง? ซ้ำยังไปทุบตีผู้ตัดสินโอลิมปิกอีก?”
จางเย่หัวเราะแห้ง “ไม่ถึงกับทุบตีสักหน่อย”
แม่แย่งมือถือกลับไป “อย่าไปฟังพ่อแกพูดไปเรื่อยเลย ตอนที่รู้ว่าไอ้พวกผู้ตัดสินนั่นโดนเล่นงานเข้าให้นะ พ่อแกนี่หัวเราะอย่างกับอะไรดี แถมยังตบมือชอบใจอีก แต่พอเห็นคลิปในกล้องวงจรปิดแล้วรู้ว่าเป็นแกถึงร้อนใจขึ้นมา อย่าไปสนเลย ยังไงเรื่องนี้ก็ทำดีมาก! พวกเราไม่ยอมโดนรังแกหรอก!”
จางเย่ “เข้าใจแล้วครับ”
แม่ “ลูกไม่เป็นไรใช่ไหม?”
จางเย่ “ผมจะเป็นอะไรได้ล่ะ?”
แม่ “งั้นก็ดีแล้ว”
จากนั้นก็เป็นสายของหนิงหลัน
หนิงหลัน “คุณกล้าสะบัดมือใส่พวกนั้นจริงเหรอเนี่ยหา?”
จางเย่ “ผมไม่ได้สะบัดมือเลยนะบอกก่อน”
หนิงหลัน “คุณสะบัดเท้าก็เหมือนกันแหละน่า!”
จางเย่ “แค่กๆ”
หนิงหลัน “เดี๋ยวก็ได้งานเข้าครั้งใหญ่หรอก”
จางเย่ “ฮ่า คนอย่างผมเกิดมาไม่เคยกลัวงานเข้า”
หนิงหลัน “ยอมจ้ายอมแล้ว!”
ย่าจางเสียศิลปินแห่งชาติก็โทรมาเช่นกัน
จางเสีย “เธอไปอยากไประดับนานาชาติไหม?”
จางเย่ “อยากสิครับ”
จางเสีย “อยากรึ? งั้นทำไมยังก่อเรื่องแบบนี้ล่ะ?”
จางเย่ “คุณวางใจเถอะครับ ผมรู้ตัวว่ากำลังทำอะไรอยู่”
จางเสีย “เธอนี่นะ ฉันไม่รู้จะพูดยังไงกับเธอดีแล้ว”
เหล่าสหายต่างเป็นห่วง กลัวว่าจางเย่จะเกิดเรื่องใหญ่ แต่ในขณะเดียวกัน พวกเขาก็ประทับใจที่จางเย่กล้าทำอะไรแบบนี้จริงๆ หากเป็นคนอื่นยังไงก็คงไม่มีทางกล้าก่อเรื่องเช่นนี้ได้ ยิ่งไปกว่านั้นด้วยสถานะคนอย่างจางเย่แล้ว ชื่อเสียงถือเป็นสิ่งสำคัญที่สุดในวงการบันเทิง ดังนั้นไม่ต้องพูดถึงดาราที่อยากจะติดอันดับสากลเลย เรื่องแบบนี้แทบจะเป็นจุดด่างพร้อยไปชั่วชีวิตอย่างยากที่จะถูกลืมเลือน ลำพังด้วยสภาพเงื่อนไขอย่างจางเย่ แค่จะขึ้นไปอยู่จุดสูงสุดของวงการบันเทิงในประเทศก็ยากมากแล้ว คิดจะขึ้นไปสู้ระดับเอเชีย ระดับนานาชาติก็ยิ่งทวีความยากประดุจไต่ปีนแผ่นฟ้าด้วยมือเปล่า แต่เขากลับยังก่อเรื่องใหญ่โตแบบนี้? นี่ไม่ใช่ขุดหลุมฝังตัวเองหรือไร? ไม่ใช่ปิดตายอนาคตตัวเองหรอกหรือ?
แต่จางเย่ล่ะ?
เขากลับไม่สนเลยสักนิด! ก็จะทำอย่างนี้แหละทำไมหรือ!
ด้วยเหตุนี้ พวกเขาจึงไม่อาจไม่นับถือคนผู้นี้ได้จริงๆ!
……
 
อย่างรวดเร็ว ผลการสืบสวนของตำรวจออกมาแล้ว!
กรมตำรวจฉาวหยาง : จากการสืบสวน พบว่าชายผู้ต้องสงสัยที่ปรากฏอยู่ในกล้องวงจรปิดภายในสถานที่จัดงานโอลิมปิกยืนยันแล้วว่าคือตัวจางเย่จริง เบื้องต้นทางตำรวจสันนิษฐานว่าจางเย่ไปที่สถานที่จัดงานโอลิมปิกเพื่อคืนบัตรผ่านสตาฟที่ได้รับมาในวันพิธีเปิด จึงเข้าไปยังสถานที่เกิดเหตุในเวลาตอนค่ำหลังการแข่งจบ ในระหว่างที่บังเอิญเดินสวนกับผู้ตัดสินกีฬายกน้ำหนักชาวต่างชาติทั้งห้ารายนั้น ร่างกายส่วนเท้าได้ไปสะดุดเข้ากับวัตถุบางประการซึ่งไม่อาจระบุได้บนพื้น หลังจากเปรียบเทียบเหตุการณ์ในกล้องวงจรปิดแล้วพบว่าเวลาดังกล่าวจางเย่สูญเสียการทรงตัวจนเกิดไปสะดุดกับผู้ตัดสินคนหนึ่ง เป็นเหตุให้ผู้ตัดสินคนอื่นที่เหลือสะดุดล้มต่อกันเป็นปฏิกิริยาลูกโซ่
บลาๆๆ
ผลการสืบสวนมีความยาวทั้งสิ้นกว่าสามร้อยตัวอักษร!
แต่สรุปได้สั้นๆ คำเดียวคือ—อุบัติเหตุ!
“โอโหว้อย ขอกดไลก์ให้ตำรวจฉาวหยาง!”
“ฮ่าๆๆๆ! ทำได้เยี่ยมมาก!”
“ตำรวจของประชาชนเพื่อประชาชน!”
“ใช่แล้ว ก็แค่อุบัติเหตุน่า!”
“ปิดคดีได้วิเศษมาก!”
“ถูกต้อง ถูกต้อง! ไม่เกี่ยวอะไรกับอาจารย์จาง!”
“แน่นอนที่สุด! ฉันว่าแล้วคนอย่างอาจารย์จางไม่มีทางจงใจทำร้ายผู้ตัดสินถึงในสถานที่จัดงานโอลิมปิกหรอก ศาสตราจารย์จางไม่มีทางทำอะไรแบบนั้นได้หรอกน่า!”
“ใช่แล้ว คนเขาเป็นถึงผู้ควบสามตำแหน่งศาสตราจารย์ม.เป่ยต้า-ม.สื่อสารฯ เชียวนะ เป็นอารยชนชั้นสูงส่งยิ่งกว่าสูงน่ะเข้าใจไหม?”
“ไม่ผิด ไม่ผิด อาจารย์จางยังเป็นทั้งอาจารย์ของประชาชนแล้วยังเป็นสมาชิกพรรคด้วย จะทำเรื่องแบบนี้ลงได้ยังไง? อย่ามาป้ายสีคนดีเลยน่าปัดโธ่เอ๊ย ในที่สุดทางตำรวจก็ล้างมลทินให้อาจารย์จางได้สักที!”
“ความอยุติธรรมต้องได้รับการแก้ไข!”
“อาจารย์ของประชาชนไม่มีทางทำร้ายผู้คน!”
“เฮ้อ ในที่สุดความจริงก็เปิดเผยแล้ว อาจารย์จางโล่งอกไปทีนะ!
“น้ำตาจะไหล! ดีใจกับอาจารย์จางด้วยนะ!”
เหล่าผู้คนออกปากผลัดกันพูดคุย ต่างเชิดชูในความยุติธรรม
แต่ความจริงในใจทุกคนต่างแม่งขำเป็นบ้า!
ความอยุติธรรมต้องได้รับการแก้ไข?
ดีใจไปกับเขา?
อาจารย์ของประชาชนไม่มีทางทำร้ายคน?
เหลวไหลทั้งเพ!
ทุกคนกระจ่างแจ้งอยู่แก่ใจ แม้แต่คนไม่เต็มบาทยังดูรู้เลยว่าจางเย่จงใจ เขาทำไม่ได้เหรอ? ถ้าหมอนี่ทำไม่ได้แล้วจะมีใครทำได้อีกเล่า! เรื่องแบบนี้ก็มีแต่เขาล่ะที่กล้าทำ! เพียงแต่สิ่งที่อยู่ในใจกับสิ่งที่ทุกคนพูดออกไปนั้นต่างกันโดยสิ้นเชิง ต่างพากันเรียกร้องแทนจางเย่ สู้เพื่อความยุติธรรมให้แก่จางเย่ ให้คนอื่นได้ ‘สัมผัส’ ความโกรธแค้นลึกล้ำที่มาเข้าใจจางเย่ผิดๆ!
เวยป๋อของเหยาเจี้ยนไฉ “...”
เวยป๋อของเสี่ยวตง “...”
เวยป๋อของฮั่วตงฟาง “...”
พอเถอะ!
พอซะทีเถอะจริงๆ!
พวกนายอย่าเอาฮาขนาดนี้จะได้ไหม!
ทั้งประเทศมีใครไม่รู้จักจางเย่บ้าง!
อย่างไรก็ตาม สื่อต่างประเทศบางรายก็เชื่อที่สรุปคดีของกรมตำรวจฉาวหยางแห่งประเทศจีน จึงพากันทยอยออกข่าว
สื่ออังกฤษ : แค่เข้าใจผิดเท่านั้น
สื่อรัสเซีย : ตำรวจตรวจสอบแล้ว ไม่ใช่คดีอาชญากรรม
สื่อโปรตุเกส : กลับไปติดตามโอลิมปิกต่อดีกว่า
แต่ก็ยังมีสื่อนอกอีกหลายเจ้าที่ไม่เชื่อ!
โดยเฉพาะสื่อออสเตรเลียกับเกาหลีใต้ ยังคงโต้อย่างดุเดือด สื่ออเมริกาที่เข้าข้างพวกเขาก็แน่นอนอยู่แล้วว่าต้องร่วมวงประณามด้วย!
เข้าใจผิด?
อุบัติเหตุ?
จะหลอกใครกันหา?
มีแต่คนโง่เท่านั้นที่จะเชื่อลง!
พวกผู้ตัดสินที่บาดเจ็บยิ่งโมโหเดือด ไม่ยอมรับผลการสืบสวนครั้งนี้!
สื่อออสเตรเลีย : ส่งตัวผู้ก่อการร้ายมา! ต้องลงทัณฑ์ให้สาสม!
สื่ออเมริกา : ทางอเมริกาขอเป็นตัวแทนเรียกร้องให้คณะกรรมการจัดโอลิมปิกแสดงความรับผิดชอบ!
สื่อเกาหลีใต้ : ผู้ตัดสินเกาหลีถูกทำร้าย ไม่มีทางปล่อยผ่าน ขอเรียกร้องให้ตำรวจอาชญากรรมสากลเข้าไปจัดการ!
ชาวเน็ตจีนเห็นแล้วต่างกลอกตามองบน ยังจะมาตำรวจอาชญากรรมสากลอีก? คิดว่าเป็นการโจมตีของผู้ก่อการร้ายไปซะงั้น! ไอ้พวกอเมริกายังจะมีหน้ามาเสนอหน้าเป็นตัวแทนเรียกร้องให้พวกเรารับผิดชอบอีก? คิดว่าตัวเองเป็นกลางมากว่างั้นเรอะ?
อย่างไรก็ดี ยังมีสื่อจีนที่เห็นด้วย
สำนักหนังสือพิมพ์เล็กแห่งหนึ่ง : กรรมการโอลิมปิกควรแสดงความรับผิดชอบต่อสากล!
สื่อออนไลน์แห่งหนึ่ง : จางเย่ล้ำเส้นเกินไปจริงๆ!
นักวิจารณ์ชาวจีนคนหนึ่ง : ใช้ความรุนแรงแก้ปัญหาความรุนแรงไม่เคยได้ผล! รังแต่จะสร้างความบาดหมาง!
นักวิชาการในวงการศึกษาบางคนถึงกับแตกตื่น : หากไม่จัดการเรื่องที่ผู้ตัดสินต่างชาติได้รับบาดเจ็บให้ดี ประเทศจีนจะสูญเสียความน่าเชื่อถือในสากลโลก งานโอลิมปิกปักกิ่งจะกลายเป็นเพียงตัวตลก!
หลายคนสนับสนุนจางเย่!
หลายคนก็ด่าเขา!
คำพูดต่างๆ นานา มีมากมายหลากหลายความเห็น!
ตั้งแต่เปิดฉากโอลิมปิกวันแรก เพราะจางเย่คนเดียว เพราะการกระทำของจางเย่เรื่องเดียว ทำให้บรรดาสื่อทั้งในและนอกประเทศ ทั้งประชาชนหลายชนชาติต่างเถียงกันจนฟ้าแทบถล่ม!
นี่เป็นเรื่องที่ไม่เคยเกิดขึ้นมาก่อนในประวัติศาสตร์!
จางเย่ประสบความสำเร็จในการแย่งพาดหัวข่าวงานโอลิมปิกแล้ว!
 
 
 


[Go To Next Chapter]( ./271.md)