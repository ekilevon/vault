##บทที่ 1023 สถานการณ์พลิกผัน!
บนเวยป๋อ
แฟนคลับของหลีอวี้ต่างกำลังหัวเราะคิกคัก
"อัดเทปการแข่งขันเสร็จหรือยังนะ?"
"ไม่รู้สิ"
"พี่หลีอวี้ต้องได้เป็นแชมป์แน่นอนอยู่แล้ว"
"ใช่ เดาว่าคงรู้ผลแล้วล่ะ"
"ด้วยชื่อเสียงของอาจารย์หลีอวี้ ยังมีใครเป็นคู่มือเขาอีกเหรอ?"
"อา อยากไปฟังพี่หลีอวี้ร้องเพลงสดที่ห้องอัดจังเลย!"
พวกสื่อต่างๆ เองก็ยังคงกระพือข่าวเหล่านี้
รวมทั้งบรรดาข่าวที่ถูกทีมงานหลีอวี้ใช้เงินซื้อต่างก็กำลังเป็นกระแสร้อนแรงเช่นกัน
‘แชมป์ในสัปดาห์ที่สามไม่ต้องสงสัยแล้ว!'
‘หลีอวี้—ขวัญใจแห่งวงการดนตรี!'
‘หน้ากากทานตะวันที่แท้ออมแรงไว้ตลอดมา!'
‘หน้ากากทานตะวัน นักร้องเพลงกวางตุ้งผู้ไร้คู่ต่อสู้!'
‘การหวนคืนทำเนียบศิลปินระดับ A ของหลีอวี้ เป็นเพียงเรื่องของเวลาเท่านั้น!’
'ถ้าหน้ากากทานตะวันคว้าแชมป์สัปดาห์นี้ อาจได้ความนิยมพุ่งสู่จุดสูงสุดในอาชีพ!'
โลกภายนอกเดือดพล่านร้อนแรง
แม้กระทั่งคนทั่วไปที่ตามดูอยู่ยังคิดว่าแชมป์ในสัปดาห์นี้ต้องเป็นของหลีอวี้แน่
แต่ไม่ว่าใครก็ไม่อาจล่วงรู้ได้ว่า บัดนี้ หลีอวี้สูญเสียคุณสมบัติที่จะคว้าแชมป์ในการแข่งขันสัปดาห์ที่สามไปแล้ว ยิ่งไม่รู้ว่าในชั่วขณะนี้ ห้องอัดที่ใช้บันทึกรายการถึงกับกำลังตกอยู่ในความอลหม่าน!
……
ณ ห้องอัด
คำพูดของหน้ากากโจ๊กเกอร์สร้างความตกตะลึงให้กับทุกคน!
ต่งซานซานบังคับตนเองให้กล่าวอย่างสงบ "ยอมแพ้?"
โจ๊กเกอร์พยักหน้า "ใช่"
ต่งซานซานถาม "คุณแน่ใจนะคะ?"
หน้ากากโจ๊กเกอร์ตอบ "ผมแน่ใจมาก"
"ระบบการแข่งขันไม่มีกฎข้อนี้ ฉันเองก็ไม่มีอำนาจตัดสินใจ ฉันจะขออนุญาตสอบถามกับทีมผู้กำกับก่อนนะคะ" ต่งซานซานมองไปยังพวกหูเฟยที่ด้านล่างเวทีทันที
ผู้ชมจำนวนมากต่างผุดลุกขึ้นยืน ไม่เข้าใจว่าเป็นเพราะสาเหตุใด
"ทำไมถึงยอมแพ้ล่ะ?"
"กลัวว่าจะแพ้หลุดลุ่ย? เป็นคุณต่างหากที่ชนะขาดลอยน่ะ!"
"ทำไมล่ะหน้ากากโจ๊กเกอร์!"
"ทั้งที่ร้องได้ดีขนาดนั้นแท้ๆ!"
"เพลงนี้ต้องเขี่ยปวยเล้งออกไปได้อยู่แล้ว!"
"ใช่ หน้ากากโจ๊กเกอร์ต้องชนะได้อยู่แล้ว ทำไมเขายังยอมแพ้อีกล่ะ?"
"แขกรับเชิญก็ชมเขาหมดไม่ใช่เหรอ?"
"หมอนี่บ้าไปแล้วหรือไง?"
"ถ้ายอมแพ้งั้นเขาก็ต้องเข้าสู่รอบคัดออกสิ ต้องเจองานช้างอย่างทานตะวัน ทานตะวันต้องร้องเพลงกวางตุ้งแน่ โจ๊กเกอร์ก็ถูกคัดออกแน่ๆ สิ? งั้นเขาก็ต้องถอดหน้ากากแล้วล่ะ!"
"ใช่ ถึงแม้ฉันจะอยากรู้ว่าหน้ากากโจ๊กเกอร์จริงๆ แล้วเป็นใครกันแน่ แต่ว่านี่เพิ่งสัปดาห์ที่สามเอง ฉันยังไม่อยากให้เขาถูกคัดออกเร็วขนาดนี้!"
แม่พูดอย่างงุนงง "เรื่องอะไรกัน?"
น้องสาวคนโตกังวล "ไม่รู้สิ"
คนส่วนมากล้วนสับสน
แต่ก็มีบางคนที่ในใจกระจ่างดุจกระจกใส
พวกหูเฟยพอจะเดาความคิดของโจ๊กเกอร์ออก ต้องบอกว่า ตอนที่โจ๊กเกอร์ตะโกนออกมาว่าขอยอมแพ้นั้น ในหัวใจของพวกเขาก็ร้อนระอุขึ้นมาจริงๆ!
หลีอวี้กลายเป็นระเบิดเวลาของ 'เดอะแมสซิงเกอร์' ที่จะระเบิดออกมาตอนไหนก็ได้ไปแล้ว สามารถทำให้พวกเขาพังทลายลงพร้อมกันได้ทุกเมื่อ ซึ่งสำหรับทีมผู้กำกับ แน่นอนว่าอยากรีบกำจัดเจ้าเนื้อร้ายที่ไม่รักษากฎนี่ออกไปให้เร็วที่สุด แต่พวกเขาเพิ่งคุยกันว่าในบรรดานักร้องหน้ากากในห้องอัดทั้งหมด มีเพียงดอกไม้ต้องฝนและโจ๊กเกอร์เท่านั้นที่พอจะต่อสู้กับทานตะวันได้ คนอื่นล้วนไม่มีคุณสมบัติพอ แม้ว่าโอกาสชนะของดอกไม้ต้องฝนและโจ๊กเกอร์จะน้อยนิดมาก แค่เพียงดอกไม้ต้องฝนก้าวข้ามมาตรฐานตนเอง จัดการทานตะวันลงได้ในรอบแรก เหล่าทีมงานก็คิดว่านี่เป็นผลลัพธ์ที่ดีที่สุดแล้ว นี่คือปาฏิหาริย์ พวกเขาไม่คิดฝันอีกว่าจะมีใครเตะทานตะวันทิ้งในรอบคัดออกได้
แต่ในนาทีนี้หน้ากากโจ๊กเกอร์กลับก้าวออกมาแล้ว!
ทุกคนคาดคิดไม่ถึงจริงๆ!
โหวเกอเอ่ยอย่างตื่นเต้นว่า "อาจารย์โจ๊กเกอร์!"
ต้าเฟย "นี่...นี่…"
เสียวหลวี่ซาบซึ้งสุดขีด "อาจหาญเกินไปแล้ว! อาจารย์โจ๊กเกอร์ช่างอาจหาญมากจริงๆ!"
หานฉีร้อนรน "ไม่ได้! ไม่ได้เด็ดขาด!"
ทีมงานอีกคนเอ่ยว่า "ถ้าหากหน้ากากโจ๊กเกอร์แพ้ล่ะก็ นั่น…"
"นี่เป็นการต่อสู้ชี้เป็นชี้ตายเลยนะ!"
"นั่นไม่ใช่รอบแรกนะ นั่นเป็นรอบคัดออก! ใครแพ้ก็ต้องตกรอบไปเลยนะ!"
"จะเล่นใหญ่เกินไปแล้ว!"
"โจ๊กเกอร์นี่น่าสนใจจริงๆ!"
"ต้องใจกล้าขนาดไหนกันถึงกล้าเล่นอะไรแบบนี้?"
"แม่ง! นี่โคตรตื่นเต้นเลย!"
"ผู้กำกับหู ตกลงจะทำยังไงดีครับ?"
"ผู้กำกับหู ทุกคนรออยู่นะครับ พวกเราจะทำยังไงกันดี?"
เหล่าบรรดาทีมงานตรงนั้นต่างวุ่นวายไปหมด!
ข้างบนเวที
อารมณ์ของหน้ากากปวยเล้งซับซ้อนถึงขีดสุด ในที่สุดเธอก็เข้าใจว่าประโยค "ร้องให้ดีๆ เธอต้องชนะได้แน่" ที่โจ๊กเกอร์กล่าวกับเธอก่อนขึ้นเวทีหมายความว่าอะไร ในตอนนั้นเธอคิดว่าอาจารย์โจ๊กเกอร์กำลังปลอบเธอ ให้กำลังใจเธอ เพราะเกรงว่าเธอจะวิตกมากไป แต่ตอนนี้เธอเข้าใจแล้ว ก่อนที่เธอจะขึ้นเวทีหน้ากากโจ๊กเกอร์ก็ตัดสินใจยอมแพ้เรียบร้อย โจ๊กเกอร์รู้ดีว่าความสามารถที่แท้จริงของปวยเล้งไม่สามารถเอาชนะหลีอวี้ได้ ดังนั้นเขาย่อมต้องลงมือด้วยตนเอง!
ก่อนการแข่ง หน้ากากดอกไม้ต้องฝนเคยพูดไว้
ไม่ให้หลีอวี้เข้ารอบได้ก็พอแล้ว?
เขี่ยหลีอวี้ตกรอบไปก็พอแล้ว?
ไม่มีใครยึดถือคำพูดนี้จริงจัง แต่ว่านาทีนี้ เมื่อโจ๊กเกอร์ประกาศยอมแพ้ พวกเขาก็คล้ายจะเข้าใกล้คำพูดนี้มากขึ้นแล้ว!
บ้าไปแล้ว!
คนแรกคือหน้ากากดอกไม้ต้องฝน รู้ดีว่าคู่มือคือหลีอวี้ ก็ยังขอสลับลำดับการขึ้นแสดงกับปวยเล้ง!
คนที่สองคือโจ๊กเกอร์ รู้ดีว่าหลีอวี้ในรอบคัดออกต้องใช้กำลังทั้งหมดร้องเพลงกวางตุ้งออกมาแน่ สุดท้ายก็ยังขอยอมแพ้ กล้าเผชิญกับความเสี่ยงที่จะถูกถอดหน้ากากไปที่รอบคัดออกเพื่อเตะส่งหลีอวี้ออกไป!
นี่คือคนบ้าสองคน!
นี่คือคนบ้าสองคนที่มั่นใจในตัวเองอย่างแรงกล้า ฟ้าไม่กลัว ดินไม่เกรง!
ปวยเล้งละล่ำละลัก "อาจารย์คะ ฉัน…"
หน้ากากโจ๊กเกอร์โบกมือ ยิ้มออกมา
ต่งซานซานพูดใส่หูฟังว่า "ค่ะ ค่ะ ฉันเข้าใจแล้ว"
ทีมผู้กำกับได้ข้อสรุปออกมาแล้ว
ทันใดนั้น สายตาของคนทั้งห้องอัดล้วนจับจ้องไปที่ร่างของต่งซานซาน
เอมี่ร้อนรนถึงขั้นลุกขึ้นยืน พูดตามตรง เธอชอบหน้ากากนักร้องโจ๊กเกอร์คนนี้มากจริงๆ เธอไม่ต้องการให้เขาเผชิญหน้ากับหลีอวี้ เพราะโจ๊กเกอร์จะเสียมากกว่าได้!
ผู้ช่วยของหลีอวี้เองก็จ้องมองไปยังบนเวที
ตอนนี้ ต่งซานซานเอ่ยปากพูดแล้ว "ทางทีมผู้กำกับตัดสินว่า อนุญาตให้ผู้เข้าแข่งขันยอมแพ้ค่ะ"
ทุกคนส่งเสียงเอะอะขึ้นมา!
ผู้ชมเองก็วุ่นวายในพริบตา!
ต่งซานซานประกาศ "ฉันขอประกาศว่า ผู้ชนะในกลุ่มนี้คือ...หน้ากากปวยเล้ง!"
ไม่มีใครปรบมือ
โจ๊กเกอร์เห็นเช่นนี้ก็ปรบมือเสียงดังอยู่บนเวที ยกนิ้วโป้งให้หน้ากากปวยเล้ง จากนั้นก็ยกสองมือขึ้นทำท่าทางให้ทุกคนปรบมือให้เธอ
ด้วยเหตุนี้ เหล่าผู้ชมถึงนึกขึ้นได้ว่าต้องปรบมือ
ปวยเล้งรีบโค้งกายขอบคุณ
ทว่าผู้ช่วยของหลีอวี้กลับรับไม่ได้!
ผู้ช่วยสวีรีบไปหาหูเฟยกับทีมผู้กำกับทันที "นี่หมายความว่ายังไง? รายการมีกฎขอยอมแพ้ด้วยเหรอ? นี่จะไม่เป็นปัญหารึไง? เห็นๆ อยู่ว่าเขาจงใจ!"
หูเฟยมองเขา "คุณเป็นผู้กำกับหรือไง?"
ผู้ช่วยสวีถูกตอกไปคำ
หูเฟยเอ่ยเสียงดังว่า "นี่คือรายการของพวกเราสถานีบีทีวี! ผมให้คุณมาชี้นิ้วสั่งได้เหรอ?"
ใบหน้าของหลีอวี้และทีมของเขาทำให้เหล่าทีมงานโมโหแทบบ้ามานานแล้ว นี่คือรายการของพวกเราแท้ๆ พวกนายละเมิดสัญญา เปิดเผยสถานะตัวเองโดยไม่ได้รับอนุญาต แหกกติกา ใช้วิธีสกปรกเพื่อดึงโหวต ยัดเงินซื้อสื่อ! แต่ตอนนี้แม่งมายังกล้าพูดวิจารณ์ว่าพวกเราทำให้เรื่องวุ่นวาย? ทำลายกฎ?
มารดา-แก-สิ ไสหัวออกไป!
แกมันเป็นใครกันวะ!
รายการนี้เป็นของแกหรือไง? คิดยังไงก็ต้องได้อย่างนั้นงั้นสิ?
ผู้ช่วยสวีเองก็เดือดแล้ว โต้เถียงเสียงดังกับพวกเขา!
โหวเกอเรียกพนักงานรักษาความปลอดภัยทันที "เอาตัวออกไป!"
ต้าเฟยเอ่ย "ใครปล่อยให้คนคนนี้เข้ามา? นี่เป็นเขตทำงาน คนที่ไม่ใช่ทีมงานห้ามเข้ามา คราวหลังดูให้ดีนะ อย่าปล่อยให้ลูกหมาลูกแมวที่ไหนเข้ามาข้างในอีก!"
ลูกหมาลูกแมว?
แต่ฉันเป็นผู้ช่วยของหลีอวี้!
ในวงการมีใครกล้าไม่เกรงใจฉันบ้าง?
ผู้ช่วยสวีโกรธจนคลุ้มคลั่งแล้ว "ได้ ได้ เราจะได้เห็นดีกัน!"
เสียวหลวี่ถ่มน้ำลาย "เป็นคนเชี่ยอะไรขนาดนี้!"
ผู้ช่วยสวีเอ่ยอย่างโกรธเกรี้ยว "แกด่าใคร!"
เสียวหลวี่ชี้จมูกเขา "ด่าแกนั่นแหละ!"
นี่มันสถานีโทรทัศน์อะไรกัน?
นี่มันทีมงานอะไรกัน?
ผู้ช่วยสวีแค่นเสียงดัง "พวกแกพูดกันแบบนี้เหรอ? หา? เชื่อไหมว่าฉันไปหาสื่อให้ระเบิดพวกแกทิ้งได้!"
เสียวหลวี่ขยับเข้าไปใกล้เขาทีละก้าวเหมือนเสือร้าย "ก็เอาสิ! ไปฟ้องเลย!"
ต้าเฟยหัวเราะเสียงเย็น "คุณน่าจะดีใจนะที่วันนี้อาจารย์จางเย่ไม่อยู่ในห้องอัด ถ้าหากอาจารย์จางอยู่ ด้วยความดุร้ายของเขา เกรงว่าคุณจะต้องคลานออกไปแทน!"
ทุกคนล้วนเป็นเพื่อนร่วมงานเก่าของจางเย่ ถ้าให้พูดตามจริงแล้วเดิมทีนิสัยพวกเขาไม่ใช่แบบนี้ อารมณ์ก็ไม่ใช่แบบนี้ ต่อให้พบเจอเรื่องน่ารำคาญก็ยังไม่ด่าทออย่างเปิดเผยเช่นนี้ ทั้งอีกฝ่ายยังเป็นถึงผู้ช่วยของคนที่เคยเป็นดาราระดับ A พวกเขายิ่งมีแต่จะอดทนอดกลั้น แต่เพราะคบหากับจางเย่มานาน ทำให้พวกเขาซึมซับเอานิสัยเสียเล็กๆ น้อยๆ ของจางเย่มาด้วย จนกลายเป็นว่าตอนนี้ทุกคนต่างพลอยเปลี่ยนนิสัยไปชนิดที่แม้แต่ตัวเองยังคาดไม่ถึง
บางที นี่อาจเป็นเสน่ห์เฉพาะตัวของจางเย่ก็ได้


[Go To Next Chapter]( ./124.md)