##บทที่ 962 : ลูกน้องเกิดเรื่องแล้ว!
คืนนั้น
เวลาสองทุ่มกว่า จางเย่เพิ่งกลับถึงบ้าน
แม่ถาม "ไปทำอะไรมาถึงได้กลับดึกขนาดนี้น่ะ?"
"พาเพื่อนไปเที่ยวเล่นน่ะ" จางเย่เหนื่อยจนไม่อยากขยับตัวแล้ว "ทั้งกู้กง ประตูเฉียนเหมิน อี้เหอหยวน ไปจนครบหมดเลย ขอน้ำกินหน่อยสิแม่"
แม่ส่งแก้วน้ำให้ "ใครน่ะ?"
"เป็นเพื่อนมาจากต่างถิ่นน่ะ" จางเย่ไม่พูดมากความ
วันนี้ทั้งวันเขาไม่ได้ทำอะไรเลย ได้แต่พาศิษย์น้องที่โผล่มาจากไหนก็ไม่รู้คนนี้เที่ยวชมเมืองหลวง อยากผลักไสไปก็ผลักไสไม่ได้ บิดามารดาของอีกฝ่ายล้วนลาจากโลกไปแล้ว ทั้งยังดั้นด้นมาหาตนเองที่เมืองหลวงอันไกลแสนไกล ต่อมายังนับญาติกับตนอีก พออ้าปากทีก็ ‘ศิษย์พี่’ ไม่หยุด ให้ทิ้งอีกฝ่ายไว้โดยไม่สนใจ จางเย่ก็รู้สึกละอายใจ อย่างไรสายมวยไทเก๊กนี้ ความจริงก็เหลือแต่พวกเขาสองคนแล้วจริงๆ
พ่อลดเสียงทีวีลง มองมาทางบุตรชายก่อนเอ่ย "ก่อนหน้านี้ไปเที่ยวเล่นอยู่เกือบเดือน กลับมาแล้วทำไมไม่ทำงานทำการ?"
จางเย่รับคำ "พรุ่งนี้ผมจะไปทำงานแล้วครับ"
แม่ก็เร่ง "ชื่อเสียงเธอไม่ขยับเลยนะ"
"เหรอครับ?" หลายวันนี้จางเย่ไม่ได้สนใจเรื่องนี้เลย
แม่ว่า "ตอนนี้ก็ยังเป็นอันดับสุดท้ายของระดับเอเหมือนเดิมนั่นแหละ ใครใช้ให้แกไม่ทำงานทำการตั้งเดือน ถ้าเกิดวันนั้นไม่ได้ชนกับเจี่ยงฮั่นเวยจนเป็นข่าวดังไม่น้อยล่ะก็ สงสัยเจ้าของอันดับเก่าคงชิงกลับไปได้แล้ว แกยังทำท่าไม่ร้อนรนอีกเหรอ?"
จางเย่รับปาก "เอาล่ะ ผมรู้แล้ว"
พอกลับเข้าห้อง เขาก็เปิดดูทำเนียบอันดับศิลปินก่อน
แน่นอน ค่าชื่อเสียงของเขาร่วงลงมาอย่างรวดเร็ว ตั้งแต่ไปเข้าร่วมงานชุมนุมยุทธ์เมื่อเดือนก่อน จางเย่ก็ไม่ได้สร้างผลงาน ไม่ได้ปรากฏตัวอะไรอีก ซึ่งในความจริงแล้วมีเพียงจางเย่ที่กล้าทำเช่นนี้ ถ้าเป็นดาราระดับ A คนอื่นๆ เดือนหนึ่งไม่ปรากฏตัว? ไม่ออกหน้ากล้อง? ไม่ให้สัมภาษณ์ไม่ออกงาน? แบบนั้นเรียกว่ารนหาที่ตายแล้ว! สำหรับศิลปินผู้หนึ่งการปรากฏตัวบนกระแสนั้นสำคัญยิ่งกว่าความเป็นความตายเสียอีก!
อีกทั้งเมื่อมาถึงตำแหน่งนี้ การแข่งขันก็ยิ่งเป็นไปอย่างเข้มข้น ถ้าชื่อเสียงไม่ก้าวหน้าก็มีแต่จะถดถอยลง มีดาราคนใดยอมย่ำอยู่กับที่บ้าง? ทุกคนต่างก็มีฐานแฟนคลับขนาดยักษ์ เกิดมีใครโด่งดังชั่วข้ามคืนขึ้นมาก็ไม่นับเป็นเรื่องเกินความคาดหมายแต่อย่างใด ดังนั้นตำแหน่งของจางเย่ตอนนี้ถือว่าสุ่มเสี่ยงมาก เขาเองก็คิดจะสลัดหลุดอันดับที่แสนจะไม่มั่นคงนี้เหมือนกัน ต้องการกระตุ้นค่าชื่อเสียงของตนเอง ยังไงกว่าจะขึ้นมาถึงระดับ A ได้นั้นก็ไม่ง่าย จะปล่อยให้คนอื่นไปได้อย่างไร ข้างหลังเขายังมีดาราระดับ B ไล่ตามมานับไม่ถ้วน เขาไม่ยอมยืนเฝ้ารักษาพื้นที่หรอก
แต่ตอนนี้นอนก่อนเถอะ
พรุ่งนี้ค่อยตื่นเช้ามาวางแผนให้ดี หาเรื่องอะไรทำสักหน่อย
พอเอนกายลงนอน จางเย่ก็หลับไปแล้ว
หนึ่งชั่วโมง
สามชั่วโมง
ไม่ทราบเป็นเวลากี่โมง มือถือพลันแผดเสียงดังขึ้น!
สายแรกถูกจางเย่ซึ่งยังไม่ได้สติกดตัดสายไปอัตโนมัติก่อนหลับต่อ โทรศัพท์ดังขึ้นเป็นครั้งที่สอง จางเย่ยังนึกด่าในใจว่าดึกๆ ดื่นๆ เป็นใครโทรมา!
ดูนาฬิกา เป็นเวลาตีสาม!
ดูมือถือที่โทรเข้ามา เป็นฮาฉีฉี?
จางเย่ตื่นขึ้นมาเล็กน้อย ถ้าเกิดเป็นสายจากนักข่าวหรือพวกโทรศัพท์ก่อกวน เวลาเช่นนี้โทรมาเขาย่อมไม่สนใจ แต่ทว่าเป็นฮาฉีฉีซึ่งมีตำแหน่งรองจากเขาซึ่งปกติแล้วไม่ได้ตื่นตูมอะไรง่ายๆ ตอนนี้เธอกับจางจั่วกำลังกำกับสารคดีเรื่องฝุ่นหมอกด้วยกัน จางเย่ทราบว่าถ้าไม่ใช่เรื่องใหญ่เทียมฟ้า เหล่าฮาไม่มีทางโทรหาเขาตอนกลางดึกอย่างนี้แน่ แถมยังโทรมาถึงสองสาย?
เขาย่อมรับสายทันที "เจ๊ฮา มีอะไร?"
ฮาฉีฉีพูดเบาๆ "ผู้กำกับจาง รบกวนเวลาพักผ่อนคุณแล้ว"
"ไม่เป็นไร ว่ามาเถอะ" จางเย่ลุกขึ้นจากเตียง
ฮาฉีฉี "ฉัน..."
จางเย่ "สรุปมีอะไร?"
ฮาฉีฉี "พวกเขาไม่ให้ฉันบอก แต่ฉันคิดว่า เรื่องนี้ต้องบอกคุณสักคำ" เสียงเงียบไปครู่หนึ่ง ก่อนเอ่ย "คุณมาที่โรงพยาบาลหน่อยได้ไหมคะ? หวงตานตานเกิดเรื่องแล้ว!"
หวงตานตาน?
แฟนของถงฟู่?
จางเย่รีบถาม "เสี่ยวหวงเป็นอะไร?"
ฮาฉีฉี "เพิ่งวินิจฉัยว่าเป็นมะเร็งปอดค่ะ"
ในสมองจางเย่ลั่นเสียงอึงอล เขาตกตะลึง "เป็นไปไม่ได้!" เขารีบเลิกผ้าห่ม ตะโกนลั่น "โรงพยาบาลไหน? วอร์ดไหน? ฉันจะรีบไปตอนนี้เลย!"
เปลี่ยนเสื้อผ้า!
ลงบันไดสตาร์ตรถ!
ระหว่างทาง สมองของจางเย่มีแต่ใบหน้าของหวงตานตาน เขาจำลูกน้องคนนี้ได้แม่นยำ ก่อนหน้านี้เสี่ยวหวงไม่ใช่สมาชิกของทีม ‘เดอะวอยซ์’ แต่เป็นพนักงานเก่าของช่องสารคดี พอจางเย่มาถึงก็นำเธอกับแฟนหนุ่มถงฟู่และคนของช่องสิบสี่บางส่วนจัดตั้งทีมรายการ ‘จีนบนปลายลิ้น’ ในขณะที่ทำการถ่ายทำ เสี่ยวหวงเป็นผู้หญิงคนเดียวที่ติดตามเหล่าบุรุษเพศขึ้นเขาลงห้วย ไม่อ้าปากบ่นแม้แต่คำเดียว ยังแข็งแรงกว่าผู้ชายอีกหลายคนเสียอีก เธอคอยช่วยปลุกกำลังใจของกลุ่มหลายครั้ง เป็นหัวใจหลักของทีมงาน ทุกคนล้วนชมชอบเธอมาก!
มะเร็งปอดงั้นหรือ?
จางเย่รับไม่ได้จริงๆ!
……
เวลาตีสามครึ่ง
ณ โรงพยาบาลมะเร็ง แผนกศัลยกรรมหัวใจและทรวงอก
ตอนจางเย่มาถึง เลขาฯ ของเหยียนเทียนเฟยก็มาแล้วเช่นกัน ทั้งสองเดินขึ้นตึกไปพร้อมกัน เห็นห้องคนป่วยมีคนอยู่ไม่น้อย ล้วนเป็นคนจากช่องสิบสี่
ฮาฉีฉีกำลังคุยกับหมออยู่
จางจั่วกับอู่อี้ต่างกำหมัดแน่นด้วยความเป็นกังวล
ถงฟู่นั่งเหม่อลอยอยู่ไกลๆ ไม่พูดอะไร พอเห็นจางเย่เดินเข้ามา จมูกก็เริ่มแดง นัยน์ตารื้นไปด้วยน้ำตา "ผู้กำกับจาง!"
ทุกคนหันมามองทันที!
“ผู้กำกับจาง!”
“อาจารย์จาง!”
“เสี่ยวหวงเธอ…เธอ…”
เสี่ยวหวังร้องไห้ ปกติเธอสนิทกับหวงตานตานที่สุด
จางเย่ถาม “สรุปเกิดอะไรขึ้นกันแน่?”
จางจั่วกล่าว "เที่ยงเมื่อวานตอนคุณออกไป พวกเราก็ออกไปกินข้าวกันข้างนอก เสี่ยวหวงเริ่มไอหนัก ตอนแรกพวกเราก็ไม่ได้สนใจ เพราะว่าเดือนนี้เสี่ยวหวงเป็นหวัด ยังไม่หายดีนัก แต่ว่าตอนหลังเสี่ยวหวงหายใจไม่ออก ใบหน้ากลายเป็นสีม่วงคล้ำ พวกเราถึงรู้ว่าไม่ดีแน่แล้ว รีบพาเธอส่งโรงพยาบาลเล็กๆ ใกล้ๆ ทันที พอตรวจเสร็จหมอก็แนะนำให้ส่งตัวเข้าโรงพยาบาลใหญ่ พวกเราถึงรู้ว่าเรื่องนี้ไม่ถูกต้องแล้ว! ในที่สุดก็เลยฝากคนส่งเธอเข้าโรงพยาบาลมะเร็ง ใช้เวลาตรวจเลือดทั้งวัน ผลเลือดบางส่วนเพิ่งออกมาเมื่อกี้นี้เอง!"
จางเย่โมโห "ทำไมไม่บอกฉันแต่เนิ่นๆ ล่ะ?"
ฮาฉีฉี "ถงฟู่กับเสี่ยวหวงบอกว่าคุณยุ่งมาก ไม่ยอมให้พวกเราบอกคุณ!"
"เรื่องใหญ่ขนาดนี้ยังไม่ยอมบอกฉัน? พวกเธอนี่เหลือเกินจริงๆ!" จางเย่โมโหจริงๆ แล้ว หันไปคุยกับหมอ "หมอครับ คุณแน่ใจนะว่าเป็น...มะเร็ง?"
แพทย์ท่านนั้นรู้จักจางเย่ แต่เวลาในตอนนี้แม้แต่จะตกใจยังทำไม่ได้ รีบกล่าวว่า "ก็ค่อนข้างแน่ใจแล้วครับ แต่ว่าผลตรวจเพิ่มเติมต้องรอพรุ่งนี้"
จางเย่สูดลมหายใจลึก "ขั้นไหน?"
หมอกล่าว "ผลตรวจเบื้องต้นเป็นระยะแรก"
จางเย่รีบถาม "ระยะแรก? งั้นก็รักษาได้สิ?"
แพทย์ท่านนั้นลังเลเล็กน้อย "ต้องผ่าตัดก่อน ที่เหลือต้องดูกำลังใจของคนไข้ ไม่รับรองว่าระยะแรกจะรักษาหายได้แน่นอน แต่ว่ามะเร็งปอดระยะแรก มีอัตราการรอดชีวิตในห้าปีสูงกว่าระยะอื่นๆ มาก"
อัตราการรอดชีวิต!
คำคำนี้ทำให้ทุกคนต้องเป็นกังวล!
จางเย่กัดฟัน "เธอเพิ่งยี่สิบกว่าเองนะ!"
หมอถอนหายใจ "ผมทราบ"
"เสี่ยวหวงไม่เคยสูบบุหรี่!" จางเย่ตั้งข้อสงสัย
หมอพยักหน้า "ครับ"
จางเย่ "ที่บ้านมีประวัติพันธุกรรมหรือเปล่า?"
หมอ "ไม่มีครับ"
จางเย่งุนงง "อย่างนั้นทำไมเธอถึงเป็นมะเร็งได้? ไม่มีเหตุผลนี่นา!"
นั่นสิ!
ทำไมกัน?
คนของช่องสิบสี่ล้วนไม่เข้าใจ!
ตอนนั้นเอง หมอก็มองพวกเขาแล้วกล่าว "ผลการตรวจทั้งชิ้นเนื้อและอาการ ล้วนเข้าได้กับโรคมะเร็งปอด อย่างมากก็บอกทางครอบครัวว่าเป็นมะเร็งโดยไม่ทราบสาเหตุ ไม่ได้บอกอะไรอีก แต่ว่าจากประสบการณ์ที่ผมตรวจคนไข้ และผลตรวจทางห้องปฏิบัติการเหล่านี้ ผมยืนยันกับคุณได้" เขาหยิบภาพรังสีและผลตรวจหลายใบออกมา "สาเหตุของมะเร็งของคุณหวงตานตาน เก้าในสิบส่วนเป็นเพราะมลพิษทางอากาศที่รู้จักกันในชื่อหมอกฝุ่น! เธอไม่สูบบุหรี่ ไม่มีประวัติครอบครัว อายุก็น้อย แต่ว่าเธอต้องหายใจ หายใจทุกวัน มลพิษนั้นเข้าสู่ระบบทางเดินหายใจของเธอ ทำลายเธอ ทำร้ายเธอ ทำให้กลายเป็นมะเร็งปอดที่ไม่ทราบสาเหตุ!"
จางเย่ “คุณแน่ใจนะ?”
หมอพยักหน้า "หลายปีมานี้ จำนวนผู้ป่วยแบบนี้เพิ่มขึ้นอย่างก้าวกระโดด" เขาชี้ห้องผู้ป่วยที่ห่างไปไม่ไกล "ก่อนหน้าพวกคุณ วันนี้ก็มีผู้ป่วยมะเร็งเข้ามาอีกสองคน อาการเหมือนกัน ไม่สูบบุหรี่ ไม่มีประวัติในครอบครัว ไม่ได้ทำงานที่มีความเสี่ยง แต่กลับมีโรคเดียวกัน พวกคุณจะว่ายังไงล่ะ? อีกอย่าง เสี่ยวหวงโตมาจากซานซี นั่นน่ะต้นกำเนิดหมอกฝุ่นเลยล่ะ"
พูดจบหมอก็เอ่ย "ดึกมากแล้ว ผู้ป่วยท่านอื่นก็ต้องการพักผ่อน กลับกันก่อนเถอะครับ เหลือไว้ไม่กี่คนก็พอ" แล้วเขาก็เดินจากไป
ทิ้งไว้แต่กลุ่มคนช่องสิบสี่ที่โกรธแค้น!
หมอกฝุ่น?
คือหมอกฝุ่นที่พวกเขาใช้เวลาทำสารคดีกันมาทั้งเดือน?
ตอนนี้ประตูห้องคนป่วยเปิดออก
พนักงานหญิงของช่องสิบสี่คนหนึ่งออกมา ปาดเช็ดน้ำตาก่อนเอ่ย "เสี่ยวหวงบอกให้ทุกคนเข้าไปหน่อยค่ะ"
จางเย่รีบตรงเข้าไปเป็นคนแรก "เสี่ยวหวง!"
ในห้องนั้นเปิดไฟสว่าง หวงตานตานนอนอยู่บนเตียงผู้ป่วย สีหน้าดูเหน็ดเหนื่อย เธอยังหายใจโดยต้องใช้สายออกซิเจนช่วยอยู่ "ผู้กำกับจาง มาได้ยังไงกันคะ? ฉันบอกไปแล้วว่าอย่าบอกคุณนี่นา"
จางเย่ "ทำไมถึงจะไม่มาได้ล่ะ! วางใจเถอะเสี่ยวหวง ไม่ต้องกังวลนะ หมอบอกฉันว่าเพิ่งเป็นระยะแรกเท่านั้น ไม่เป็นไรหรอก! พวกเราจะคอยสนับสนุนเธอเอง!"
เสี่ยวหวัง "ใช่!"
ฮาฉีฉี "พวกเราอยู่นี่!"
อู่อี้ "ทุกคนจะอยู่กับเธอ!"
จางจั่ว "รักษาตัวดีๆ นะ ไม่ต้องคิดอะไรมาก พวกเราจะมาเยี่ยมทุกวัน!"
เห็นสภาพของหวงตานตานเป็นเช่นนี้ ทุกคนก็รู้สึกโกรธเคืองขึ้นมา
หวงตานตานกลับส่ายหน้า "ฉันทนได้ ไม่ต้องอยู่กับฉันหรอก ไม่ต้องมากันหรอก"
"ตานตาน!" ถงฟู่น้ำตาไหลพราก
หวงตานตานมองทุกคนก่อนพูด "พวกคุณรับปากฉันเรื่องหนึ่งได้ไหม?"
จางเย่ "เธอบอกมาเลย!"
ฮาฉีฉีรีบพูด "กี่เรื่องก็ได้!"
น้ำเสียงหวงตานตานพลันเปลี่ยนเป็นหนักแน่นมั่นคง "ที่หมอพูดเมื่อกี้ฉันได้ยินหมดแล้ว พวกคุณไม่ต้องสนใจฉัน แต่ขอให้ช่วยทำงานแทนส่วนของฉัน ต้องเผยแพร่สารคดีชิ้นนี้ออกไปให้ได้ อย่าให้ประชาชนต้องไม่รู้เรื่องอะไรแบบนี้ อย่าให้เรื่องแบบนี้เกิดขึ้นกับคนอื่นอีก! พวกคุณรับปากฉันได้ไหม?"
"ตานตาน!" เสี่ยวหวังร้องไห้โฮอีกครั้ง!
จางเย่สีหน้าเคร่งเครียด ก่อนกัดฟันพูด "ได้ ฉันสัญญา! สารคดีชิ้นนี้ ฉันจะต้องทำออกมาให้ทุกคนได้ดู!"
"ผู้กำกับจาง ขอบคุณนะคะ" หวงตานตานยิ้มแล้วหลับตาพริ้มลง
ทุกคนทยอยออกจากห้องคนป่วย ออกมาจากตึกโรงพยาบาล
จางเย่ยืนอยู่ในสวน แล้วทันใดนั้นเขาก็ลั่นวาจากับคนของช่องสิบสี่ทั้งหมด "นับตั้งแต่วันนี้ ตั้งแต่บัดนี้ พวกเราช่องสิบสี่กับหมอกพิษพวกนั้น...ไม่ตายไม่ขอเลิกรา!"
"รบกับมัน!"
"ถล่มมัน!"
"ไม่ตายไม่ขอเลิกรา!"
"ไม่ตายไม่ขอเลิกรา!!"
เวลานี้เหล่าคนของช่องสิบสี่ต่างโกรธแค้นกันอย่างที่สุด!


[Go To Next Chapter]( ./63.md)