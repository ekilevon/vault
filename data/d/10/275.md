##บทที่ 1175 : จางเย่พากย์โอลิมปิก (กลางต้น)
ตอนเที่ยง
ห้องถ่ายทอดสดเตรียมพร้อมแล้ว
ผู้เชี่ยวชาญที่ช่องกีฬา CCTV เชิญมาก็มาถึงแล้ว เป็นนักกีฬาปิงปองหญิงที่คว้าแชมป์แกรนด์สแลมคนก่อนนามว่าเป้าหาน เธอลาวงการไปหลายปีแล้ว
"พี่เป้า" อวี๋อิ่งอี๋ผงกศีรษะ
เป้าหานยิ้ม "อาจารย์อวี๋"
ทั้งสองคนร่วมงานพากย์กีฬากันหลายครั้งแล้วจึงคุ้นเคยกันมากทีเดียว
แต่ว่าตอนที่เป้าหานมองเห็นอีกคนที่นั่งอยู่ในห้องถ่ายทอดสดเธอก็ต้องงุนงง เห็นได้ชัดว่าเธอรู้จักอีกฝ่าย จะไม่รู้จักได้อย่างไร จางเย่ผู้มีชื่อเสียงโด่งดังคนนี้ทั่วทั้งประเทศจะ มีสักกี่คนที่ไม่รู้จักเขา? แต่เป้าหานไม่รู้จริงๆ ว่าทำไมวันนี้จางเย่ถึงมาอยู่ที่นี่ได้ อดีตนักกีฬาแบบพวกเขามาพากย์การแข่ง ความจริงแล้วก็คือมาเป็นแขกรับเชิญ บางทีเธอมา บางทีเป็นคนอื่นมา สามารถเปลี่ยนคนได้ตามความเหมาะสม ไม่ได้กำหนดตายตัว ดังนั้นเธอจึงไม่รู้รายละเอียดเรื่องการเปลี่ยนแปลงนักพากย์และเรื่องพวกนี้ของช่องกีฬา CCTV เธอเดาว่าพวกเขาคงไม่กล้าบอกเธอ ยังไงชนวนระเบิดแรกที่ทำให้เกิดศึกใหญ่จางเย่ปะทะวงการกีฬาซึ่งสั่นสะเทือนไปทั่วประเทศครั้งนั้น ก็คือทีมปิงปอง
จางเย่พยักหน้าให้เธอ
อวี๋อิ่งอี๋รีบพูด "วันนี้พวกเราสามคนเป็นทีมเดียวกันค่ะ"
เป้าหานร้องโอ้พลางมองไปที่จางเย่
จางเย่เองก็มองเธอ
เป้าหานยิ้ม เดินไปยื่นมือให้เขา "สวัสดีค่ะ ศาสตราจารย์จาง"
"สวัสดีครับ" จางเย่ยืดกายขึ้นแล้วจับมือตอบ "ยังเหลือเวลาอีกครึ่งชั่วโมงกว่า พวกเรามาพูดคุยทำความรู้จักกันและกันหน่อยดีไหมครับ? อีกเดี๋ยวจะได้เข้าขากันได้ดี"
เป้าหานตอบ "ฉันน่ะรู้จักคุณดีสุดๆ ไปเลยค่ะ"
จางเย่ร้องหาออกมา "เหรอครับ?"
"จริงค่ะ พวกเราสองคนเคยด่ากันบนเวยป๋อมาก่อน" เป้าหานตอบกลับด้วยรอยยิ้ม
จางเย่ถาม "หา? เคยด้วยเหรอครับ?"
อวี๋อิ่งอี๋ที่กำลังดื่มน้ำแทบสำลัก "แค่กๆ"
เป้าหานตอบอย่างจำใจว่า "เคยสิคะ เมื่อปีใหม่ตอนคุณเปิดศึกกับวงการกีฬา พวกเราร้อยกว่าคนล้วนไปร่วมด้วย ผลคือทนไม่ด่าคุณไม่ได้เลยสักคน ดังนั้นฉันถึงบอกว่านี่อาจไม่ใช่ครั้งแรกที่พวกเราได้พูดคุยกัน คุณไม่รู้เลยว่าเรื่องตอนนั้นทำให้พวกเราโกรธจนมีสภาพเป็นยังไง แต่ว่าช่างเถอะ เรื่องอดีตไม่ต้องเอามาพูดแล้ว แค่ 'บาทาเทวะ' ของคุณนั่น ระหว่างพวกเราก็ไม่มีอะไรติดค้างกันแล้ว บาทานั่นช่วยระบายความโกรธได้ดีจริงๆ! คุณด่าพวกเราหนหนึ่งแล้วก็รับผิดแทนพวกเราหนหนึ่ง ถือว่าเสมอกันแล้ว" พูดจบก็นึกขึ้นได้ว่านี่คือห้องถ่ายทอดสด เธอรีบพูด "อา ยังไม่ได้เดินกล้องใช่ไหมคะ?"
ตากล้องยิ้ม "ยังครับ"
เป้าหานแม้ไม่ได้มีรูปร่างหน้าตาสวยงามมากมาย แต่นิสัยนั้นไม่เลวเลย
อวี๋อิ่งอี๋กลัวจริงๆ ว่าตอนทั้งสองคนพบหน้ากันจะตีกันขึ้นมา แต่ดูเหมือนเธอจะกังวลไปเอง
"งั้นพวกเรามาซ้อมสคริปต์กันไหมคะ?"
"ได้ค่ะ"
พวกเธอสองคนคุยกันเสียงเบา
จางเย่กลับไม่ได้ร่วมด้วยเพราะเดิมทีเขาก็ไม่มีสคริปต์อยู่แล้ว
……
 
ใกล้ถึงเวลาแล้ว
แม่เปิดโทรทัศน์ "มาแล้ว"
พ่อพูด "ที่ลูกเราพูดหมายความว่ายังไงกันน่ะ?"
"ใครจะไปรู้ล่ะ แค่ให้พวกเราดูการถ่ายทอดสดตอนบ่ายเท่านั้น" แม่ตอบ
พ่อร้องอ้อ "งั้นก็ดูเถอะ"
……
 
ที่บ้านเหล่าเหยา
เหยามี่ตะโกน "เริ่มแล้ว เริ่มแล้ว!"
เหยาเจี้ยนไฉถาม "ตอนบ่ายมีแข่งอะไร?"
"ปิงปองล่ะ แข่งรอบควอเตอร์ไฟนอลของทีมหญิง" เหยามี่ตอบ
ภรรยาของเหล่าเหยาร้องโอ้ "งั้นก็น่าเบื่อออก ต้องชนะแน่นอนอยู่แล้ว"
"แบบนั้นถึงยิ่งต้องดู" เหยามี่ตอบ "ถ้าทุกคนคิดแบบนี้ สุดท้ายก็ไม่มีใครดู แบบนั้นเรตติ้งงานโอลิมปิกของพวกเราก็จะน้อยมากๆ เลยนะ"
เหยาเจี้ยนไฉพูดว่า "ได้ งั้นดู!"
……
 
ที่บ้านน้าใหญ่
ยังไม่เปิดเทอม น้องสาวทั้งสามกำลังล้อมวงอยู่ด้วยกัน
"ว้าว เริ่มแล้ว"
"ดูโอลิมปิกกัน!"
"วันนี้เป็นปิงปองล่ะ"
……
 
ในขณะเดียวกัน
คนจำนวนมากต่างพากันเปิดโทรทัศน์
มีบางคนที่กำลังเดินทางอยู่บนรถไฟฟ้าก็ถือโทรศัพท์ดูการถ่ายทอดสด
บางคนอยู่ที่บริษัทก็แอบเข้าเว็บไซต์ดูโอลิมปิก
แน่นอนว่ามีคนอีกมากที่ไม่ได้สนใจการแข่งวันนี้เลยเพราะคิดว่าไม่มีอะไรให้ลุ้น แล้วก็ยังไม่ใช่รอบชิงด้วย ดังนั้นระดับความสนใจจึงไม่สูง
การถ่ายทอดสดเริ่มขึ้นแล้ว!
หลังจบเพลงเปิดรายการ กล้องก็ถ่ายเข้าไปในห้องถ่ายทอดสด
อวี๋อิ่งอี๋ปรากฏตัวในจอ "สวัสดีค่ะทุกคน นี่คือช่วงถ่ายทอดสดโอลิมปิก ฉันคืออวี๋อิ่งอี๋ อีกห้านาทีจะเริ่มการแข่งปิงปองควอเตอร์ไฟนอลของทีมหญิงค่ะ ผู้เข้าแข่งจีนอันดับสองของโลกซุนหลินหลินเจอกับผู้เข้าแข่งชาวญี่ปุ่นอันดับที่สิบสามของโลก คาฮาตะ อาโออิ"
ช่วงเริ่มพากย์ไม่มีตรงไหนแตกต่างไปจากครั้งก่อนๆ
แต่ว่าการแนะนำในลำดับต่อไป กลับทำให้ผู้ชมที่นั่งอยู่หน้าโทรทัศน์ต้องร้องตะโกน!
อวี๋อิ่งอี๋ยิ้มพลางเอ่ย "ก่อนอื่นพวกเรามาแนะนำแขกรับเชิญในวันนี้กันก่อนนะคะ ทุกคนล้วนรู้จักกันดีอยู่แล้ว เป้าหาน"
กล้องจับไปที่เธอ
เป้าหานโบกมือ "สวัสดีค่ะทุกคน"
อวี๋อิ่งอี๋เอ่ย "ต่อไปคือแขกรับเชิญคนใหม่ที่มารับหน้าที่นักพากย์ของเรา แล้วก็ต่อจากนี้จะเป็นเพื่อนร่วมงานของฉันในช่วงถ่ายทอดสดโอลิมปิกด้วยค่ะ พิธีกรชื่อดัง จางเย่"
กล้องซูมเข้าไป
ใบหน้ายิ้มแย้มของจางเย่ปรากฏขึ้น "สวัสดีครับคุณผู้ชมทั้งหลาย"
แม่ชี้ไปที่โทรทัศน์อย่างตะลึงงัน "เย่น้อย!"
พ่อเองก็งุนงง "เป็นเย่น้อย!"
น้องสาวคนโตร้องออกมา "หา!"
น้องสาวคนที่สาม "พี่ชายฉัน! พี่ชายฉันออกทีวีอีกแล้ว!"
เหยาเจี้ยนไฉ "อะไรนะ?"
เหยามี่ตกใจแทบตาย "อาจารย์จางเป็นนักพากย์การแข่งโอลิมปิก?"
ภรรยาเหล่าเหยานั่งลงแล้ว "น่าสนใจจริงๆ! ฉันเองก็จะดูด้วย!"
ส่วนบนอินเทอร์เน็ตนั้นคลุ้มคลั่งแล้ว!
"เป็นไปได้ยังไง?"
"เชี่ย ฉันดูผิดป่ะเนี่ย?"
"จางเย่ไปเป็นนักพากย์โอลิมปิกได้ไง?"
"เดิมทีเขาเป็นพิธีกรนะ!"
"แต่นี่เป็นการพากย์กีฬานะ เขาไม่เคยทำมาก่อน!"
"ความสัมพันธ์ของเขากับวงการกีฬาตึงเครียดมากไม่ใช่เหรอ? ทำไมเชิญเขามาได้? แถมยังไปพากย์การแข่งปิงปองอีก?"
"นี่มันน่าตื่นเต้นจริงๆ!"
"ทุกคนรีบมาดูเร็ว จางเย่จะพากย์การแข่งโอลิมปิกล่ะ สวรรค์!"
"จริงหรือหลอกเนี่ย?"
"เรื่องจริง! กำลังออกอากาศอยู่เลยเนี่ย!"
"มิน่าล่ะสตูฯ ของจางเย่ถึงโพสต์เวยป๋อแบบนั้น"
"อาจารย์จางรับงานใหม่แล้ว!"
"งานนี้ใหญ่มากเลย! เซอร์ไพรส์จริงๆ!"
"แม่ง รีบไปดูเร็ว!"
"มาแล้ว มาแล้ว!"
"ต้องให้หน้าจางเย่จริงๆ!"
หนึ่งบอกสิบ สิบบอกร้อย
สื่อล้วนตกตะลึง!
ชาวเน็ตก็อึ้งงัน!
ทุกคนประหลาดใจสุดขีดที่จางเย่ปรากฏตัว!
ผู้ชมที่เดิมทีไม่ได้เตรียมตัวดูการแข่งช่วงบ่ายก็พากันเปิดโทรทัศน์ นี่ก็คือพลังการสนับสนุนของดาราระดับ A ไม่จำเป็นต้องพูดอะไร แค่เปิดเผยหน้าตา แค่วางชื่อของเขาไว้ก็สามารถดึงดูดสายตาจำนวนมากได้แล้ว นี่ก็คือสาเหตุหนึ่งที่ทำให้ช่องกีฬา CCTV เสี่ยงเชิญจางเย่มาเป็นนักพากย์ ดาราระดับ A ก็เท่ากับเรตติ้ง! แน่นอนว่าจะดึงเรตติ้งได้หรือไม่ จะตรึงผู้ชมไว้ได้เป็นเวลานานแค่ไหน นั่นต้องดูความสามารถของนักพากย์แล้ว
จำนวนคนดูพุ่งขึ้นอย่างรวดเร็ว!
ทุกคนล้วนอยากดูว่าการพากย์ของจางเย่จะแตกต่างกับคนอื่นอย่างไร!
อันที่จริงแม้แต่คนของช่องกีฬา CCTV เองก็อยากรู้ เหล่าผู้กำกับ สตาฟและตากล้องเองก็จ้องมองไปในห้องถ่ายทอดสด
ภาพหน้าจอเลื่อนไปที่สนามแข่ง
อวี๋อิ่งอี๋เอ่ยขึ้น "เอาล่ะค่ะ การแข่งเริ่มขึ้นแล้ว"
เป้าหานบรรยาย "ดูเหมือนฟอร์มการเล่นของซุนหลินหลินวันนี้จะไม่เลวนะคะ"
"เหรอครับ?" จางเย่ถาม
เป้าหานร้องอืม "ดูท่าทางเธอจะคึกคักมาก ร่างกายเองก็ผ่อนคลายมากด้วย"
จางเย่เอ่ย "ถ้าอย่างนั้นพวกเรามารอดูกันครับ"
1 : 0
5 : 0
7 : 1
11 : 2
ซุนหลินหลินใช้เวลาเพียงแค่สี่นาทีแรกก็คว้าเกมแรกไปได้!
เร็วไปแล้ว!
จะผ่อนคลายเกินไปแล้ว!
อวี๋อิ่งอี๋เอ่ย "ฝึกมาดีจริงๆ!"
เป้าหานยิ้ม "ฟอร์มซุนหลินหลินเยี่ยมมากเลย"
จางเย่เอ่ยแบบจำใจว่า "การบรรยายครั้งแรกของผม อุตส่าห์เตรียมพร้อมเปิดเผยหน้าตาอยู่หนึ่งชั่วโมง แต่นี่ใช้แค่ยี่สิบนาทีก็ตัดสินการแข่งแล้วเหรอ?"
อวี๋อิ่งอี๋เอ่ยยิ้มๆ "เดิมทีตอนนี้ทีมปิงปองของจีนก็ไม่มีคู่ต่อสู้อยู่แล้วน่ะค่ะ"
จางเย่กลับพูดว่า "ยังมีคู่ต่อสู้สิ"
"เอ๋?" อวี๋อิ่งอี๋มึนงง "มีคู่ต่อสู้ที่ไหนอีกคะ?"
ญี่ปุ่น?
เกาหลี?
เป้าหานมองจางเย่แวบหนึ่ง ไม่รู้ว่าเขาจะพูดอะไรต่อไป
จางเย่มองพวกเขาแปลกๆ แล้วเอ่ยว่า "ชัดเจนมากไม่ใช่เหรอครับ? คู่ต่อสู้ของทีมปิงปองจีนมีแค่หนึ่งเดียวนั่นคือสมาพันธ์กีฬาเทเบิลเทนนิสสากล ตั้งแต่การโยนเสิร์ฟ จนถึงหน้าไม้แดงดำ จนถึงการเปลี่ยนขนาดลูกปิงปอง ไปถึงการเปลี่ยนจากยี่สิบเอ็ดคะแนนไปเป็นสิบเอ็ดคะแนน ทั้งหมดก็เพื่อสร้างความลำบากให้ทีมจีน แต่ดูเหมือนจะไม่มีประโยชน์อะไร ไม่รู้ว่าหลังจากนี้สมาพันธ์กีฬาเทเบิลเทนนิสสากลจะเล่นลูกไม้อะไรอีก"
เป้าหาน "พรืด!"
อวี๋อิ่งอี๋เองก็ถูกหยอกล้อจนหัวเราะออกมาแล้ว
ผู้ชมหน้าโทรทัศน์
"ฮ่าๆๆ!"
"คู่ต่อสู้มีแค่สมาพันธ์กีฬาเทเบิลเทนนิสสากล?"
"ตลกเป็นบ้า!"
"ในฐานะนักเล่าเรื่องตลก หมอนี่เป็นมืออาชีพมากจริงๆ!"
รอบที่สองเริ่มขึ้นแล้ว
อวี๋อิ่งอี๋ "ซุนหลินหลินเสิร์ฟลูก"
"แย่ละ ทำพลาดแล้ว" เป้าหานเอ่ย "ลูกนี้เสิร์ฟได้ไม่ดีเท่าไร"
คาฮาตะ อาโออิโต้กลับมา ได้ไปก่อนหนึ่งคะแนน
จางเย่กลับตะโกนออกมาเสียงดังว่า "สวยงาม!"
เป้าหานเป็นลม "หา?"
อวี๋อิ่งอี๋พูดด้วยความประหลาดใจว่า "อาจารย์จางนี่คุณอยู่ฝั่งไหนกันแน่?"
จางเย่ตอบ "แน่นอนว่าผมต้องอยู่ฝั่งทีมชาติจีนอยู่แล้ว"
"งั้นคนอื่นเขาชนะไปคะแนนหนึ่งคุณยังชมว่าสวยงามอีก" อวี๋อิ่งอี๋ไร้คำพูด
ผลคือคำพูดของจางเย่ทำให้คนทั้งหมดไร้คำจะกล่าว "คือมันเป็นอย่างนี้ครับ ผมแค่หวังว่าทีมชาติจีนจะแพ้มากกว่านี้สักสองสามลูก สร้างภาพลวงตาให้ผู้เข้าแข่งประเทศอื่นสักหน่อยว่าสามารถเอาชนะพวกเราได้ ไม่งั้นเล่นแบบนี้ต่อไป ผมกลัวว่าหลังจากนี้งานโอลิมปิกจะยกเลิกรายการแข่งปิงปองไป!"
ตากล้องยิ้ม!
เป้าหานหัวเราะ!
ผู้ชมต่างก็ครื้นเครง!
"ฮ่าๆๆ!"
"ยอมไอ้หมอนี่จริงๆ!"
"เจ้าคนงี่เง่านี่!"
"นายพากย์แบบนี้ดีแน่เหรอ?"
การแข่งเกมนี้จบลงอย่างรวดเร็ว
ซุนหลินหลินได้รับชัยชนะ เธอชูไม้ปิงปองขึ้นเพื่อแสดงความยินดี
เป้าหานเอ่ย "หลินหลินดีใจมาก"
จางเย่มอบให้หนึ่งประโยค "ใช่ ความจริงไม่ตื่นเต้นเลยสักนิด แต่ยังไงก็ต้องแกล้งทำท่าดีใจสักหน่อย ไม่งั้นคู่แข่งจะขายหน้ามากเกินไป ซุนหลินหลินเป็นนักกีฬาที่โดดเด่นคนหนึ่ง รู้ว่าจะคิดเพื่อคู่แข่งอย่างไร ผมคิดว่านี่คือจิตวิญญาณแห่งโอลิมปิก นี่คือจิตวิญญาณแห่งกีฬา วันนี้ ทั่วทั้งโลกควรจดจำนักกีฬาชื่อซุนหลินหลินเอาไว้ การยกไม้ปิงปองขึ้นเพื่อแสดงความยินดีนี้ทำให้คนรู้สึกซาบซึ้งจริงๆ!"
เป้าหาน "..."
อวี๋อิ่งอี๋ "...."
คนเขาดีใจจริงๆ ไม่ใช่เหรอ?
คนอื่นเขามีความคิดแบบนี้ที่ไหนกันหา!
รู้สึกซาบซึ้งน้องสาวแกสิ!
มารดาแกมองจากตรงไหนถึงได้เห็นความซาบซึ้งกันหา!
 
 
 


[Go To Next Chapter]( ./276.md)