##บทที่ 1063 : เชื้อเชิญสตาร์ควีน!

วันต่อมา
เวลาตีห้ากว่า จางเย่ก็ลุกขึ้นจากที่นอนแล้ว หลังจากนั่งเอ้อระเหยในห้องไปมาอยู่ครู่หนึ่ง เขาก็ออกไปที่ห้องนั่งเล่น เดินจากห้องนั่งเล่นออกไปที่ระเบียง สมองยังนึกหาหนทางต่างๆ นานา
แม่อ้าปากหาวขณะเปิดประตูออกมาเจอ "หือ แกทำอะไรน่ะ?"
จางเย่หันกลับมาตอบ "คิดอะไรนิดหน่อย"
แม่พลันหันไปมองนาฬิกา "นี่เพิ่งจะกี่โมงเอง?"
พ่อเองก็เยี่ยมหน้าออกมามองทั้งชุดนอน "ทำไมตื่นเช้าขนาดนี้? จะกินข้าวเช้าเลยไหม?"
"ไม่กินแล้ว พ่อกับแม่ไม่ต้องสนใจผมหรอก ไปนอนต่อเถอะ" จางเย่พูด
บรรดาหน้ากากนักร้องของเดอะแมสก์ซิงเกอร์ล้วนเชิญคนใหญ่คนโตมาเป็นแขก แม้จะยังไม่ปรากฏรายชื่อ แต่จางเย่ก็พอจะเดาได้ว่ามีใครบ้าง ต่างเป็นดาราใหญ่ระดับ B ทั้งสิ้น ถ้าเขาอยากได้ตำแหน่งราชาหน้ากากล่ะก็ คนที่จะเชิญมาช่วยก็มีความสำคัญอย่างยิ่ง ที่จริงเขาพอมีตัวเลือกในใจอยู่แล้ว ในบรรดาคนที่เขารู้จัก มีแต่เธอนี่แหละที่ยังว่าง 
ใช่แล้ว คนคนนั้นก็คือจางหย่วนฉี!
สตาร์ควีนชื่อดังคับฟ้าแห่งวงการเพลงป๊อป ภาพยนตร์ และสื่อโทรทัศน์!
ชายหนุ่มถูกคำวิจารณ์ของชาวเน็ตกระตุ้นเข้าแล้ว คนพวกนั้นต่างคิดว่าเขาไม่รู้จักดาราดังใดๆ? แต่ตอนนี้เขานึกออกแล้ว!
เป็นดาราใหญ่อย่างยิ่ง
ทั้งยังเป็นหนึ่งในบุคคลที่ยืนอยู่บนยอดสูงสุดของวงการบันเทิง!
จะพูดยังไงดี?
จะเชิญยังไงดี?
ถ้าให้เป็นคนอื่น รับรองว่าไม่มีทางเชิญมาได้!
ความจริงแล้วแทบไม่ต้องคิดเลยด้วยซ้ำ ฝ่ายนั้นเป็นถึงดาราระดับ S เดิมทีย่อมไม่สามารถลงมาร่วมรายการแข่งร้องเพลงเช่นนี้ หากชนะก็นับเป็นเรื่องธรรมดา แต่ถ้าแพ้ขึ้นมาย่อมไม่น่าดูแน่ ทั้งตัวเธอก็ไม่มีเหตุผลอะไรให้ต้องลดตัวลงมาด้วย เธอที่อยู่สูงระดับบนยอดเขา มีไม่กี่อย่างที่สามารถทำให้หวั่นไหวได้ ดังนั้นในบรรดารายชื่อผู้เข้าแข่งขันที่รายการเชิญมาตั้งแต่แรกเริ่ม ดาราที่ดังสุดคือหลีอวี้ผู้อยู่แถวหน้าของระดับ B ส่วนคนอื่นๆ นั้น อย่าว่าแต่ระดับ S อย่างสตาร์คิงสตาร์ควีนเลย แม้แต่ระดับ A ก็ยังไม่มีใครกล้าเชิญ ทาง BTV และทีมงานรายการต่างทราบว่าคนเหล่านี้ อย่างไรก็เชิญออกมาไม่ได้!
เช่นเดียวกันกับในโลกเดิมของจางเย่ สตาร์คิงสตาร์ควีนชื่อดังย่อมไม่ลงมาร่วมแข่งขันในรายการแข่งร้องเพลง อย่างหวังเฟย (เฟย์ หว่อง) จะลงมาแข่งขันได้หรือ? อย่างหลิวเต๋อหัว แบบนั้นมาได้หรือ?
เรื่องนี้ไม่ต้องพูดกันก็รู้!
แต่โชคดีที่จางเย่นึกวิธีการออกแล้ว แม้ไม่ทราบว่าจะสำเร็จหรือไม่ แต่บัดนี้นัยน์ตาเขากระจ่างวาบ รีบกลับเข้าห้องของตนเอง ระดมสมองนึกหาเพลงทันที เขานึกถึงเพลงคู่คลาสสิกจากโลกเดิม จนสุดท้ายเลือกออกมาได้สองเพลง รีบจดเนื้อเพลงและทำนองออกมา แม้คนอื่นๆ จะไม่เข้าใจจางหย่วนฉี แต่เขากลับเข้าใจดี ฉากหน้าคือความอ่อนโยนนุ่มนวลที่ดีต่อทุกคน แต่ทว่านิสัยภายในน่ะหรือ? กลับเหม็นเน่าเป็นบ้า เขารู้จักความรักชอบของจางหย่วนฉีดี เพลงดีๆ มีคุณภาพนั้นต้องทำให้เธอสนใจได้แน่ 
ยุ่งวุ่นวายจนเก้าโมงกว่าจึงค่อยแล้วเสร็จ
จางเย่หยิบมือถือของโจ๊กเกอร์ โทรหาฟางเว่ยหง
ตู๊ดๆ
จางเย่ดัดเสียงพูดอย่างระมัดระวัง "สวัสดีครับ"
ฟางเว่ยหง "สวัสดีค่ะ นั่นใครคะ?"
จางเย่ "ฟางเว่ยหง ผู้จัดการส่วนตัวของอาจารย์จางหย่วนฉีหรือเปล่าครับ?"
"ฉันเองค่ะ" ฟางเว่ยหงว่า
"ผมคือโจ๊กเกอร์" เขาตอบตรงๆ
ฟางเว่ยหงงุนงง "โจ๊กเกอร์? โจ๊กเกอร์จากเดอะแมสก์ซิงเกอร์?"
จางเย่ "ครับ"
ฟางเว่ยหงตอบทันที "พวกเราหาทางติดต่อคุณมาตลอดเลยนะ พี่สาวจางเองก็อยากรู้จักคุณมากๆ พูดกับฉันมาหลายครั้งแล้ว คราวนี้คุณติดต่อฉันมาเพราะอะไรหรือ?"
"ผมมีเรื่องอยากขอเชิญอาจารย์จางมาช่วยครับ"
"ฉ้นช่วยอะไรคุณได้บ้างคะ? หรือคุณจะติดต่อพี่จางโดยตรง?"
"อืม เอาอย่างนี้แล้วกัน ผมจะส่งเพลงให้คุณก่อนสองเพลง"
"เพลง?"
"ครับ"
ฟางเว่ยหงเองก็ไม่เสียชื่อของผู้จัดการมือทองในวงการ พอฟังคำนี้ก็เดาอะไรออกได้ "เรื่องรายการเดอะแมสก์ซิงเกอร์รอบชิง? คุณไม่ได้คิดจะเชิญพี่จางไปเป็นแขกรับเชิญใช่ไหม?"
"อาจารย์จางมีเวลาไหมครับ?"
"เรื่องนี้ฉันไม่แน่ใจ ฉันต้องตรวจสอบก่อน"
"ดีครับ อย่างนั้นผมส่งเพลงไปก่อนแล้วกัน" 
"งั้นก็...ได้ค่ะ ฉันจะถามให้คุณก่อนแล้วกัน แต่จะได้หรือเปล่าฉันไม่แน่ใจนะคะ อ้อ ว่าแต่คุณน่าจะมีเพื่อนในวงการเพลงเยอะไม่ใช่หรือ? ทำไมถึงมาหาพี่จางล่ะคะ?"
"ทำไมใครๆ ก็คิดว่าผมมีเพื่อนเยอะกันนะ?"
ฟังประโยคนี้เข้า ฟางเว่ยหงเองก็ยิ้มน้อยๆ
นั่นสิ
ไม่จำเป็นต้องเป็นอย่างนั้นจริงเสียหน่อย
ดูอย่างจางเย่ที่สนิทกับพี่จาง ชื่อเสียงโด่งดัง ความสามารถลึกล้ำ แต่ว่าเรื่องเส้นสายกลับย่ำแย่ คนที่ชื่นชอบเขาในวงการบันเทิงนี้มีไม่กี่คนเท่านั้น
ฟางเว่ยหง "ได้ค่ะ ฉันจะลองคุยกับพี่จางให้"
“ได้ครับ"
หลังวางสาย จางเย่ก็รอผลเงียบๆ
สิบนาที...
ครึ่งชั่วโมง...
หนึ่งชั่วโมง...
แต่ว่าฟางเว่ยหงไม่ได้ติดต่อมา ที่ติดต่อมากลับเป็นจางหย่วนฉี และเธอไม่ได้ติดต่อโจ๊กเกอร์ แต่ว่าติดต่อมาทางแชตส่วนตัวของเขา
ติ๊ดๆ
จางหย่วนฉี "ออกมานะ"
จางเย่ตะลึง พิมพ์ตอบกลับไป "อยู่นี่"
จางหย่วนฉี "นายแต่งเพลงให้โจ๊กเกอร์?"
จางเย่สะดุ้งเฮือก
จางหย่วนฉี "เขาเพิ่งส่งเพลงมาให้ฉันสองเพลง ฉันดูแล้ว ไม่เลวเลย บอกความจริงฉันมา เพลงของเขาเป็นนายแต่งใช่ไหม?"
จางเย่แสร้งโง่ "เปล่า"
จางหย่วนฉี "นายเป็นเพื่อนกับโจ๊กเกอร์? สนิทกันมาก? ฉันอยากได้เพลงของนายทุกทีก็ลำบากยากเย็น นายทำไมอึดใจเดียวก็แต่งเพลงให้โจ๊กเกอร์เยอะขนาดนั้นได้?"
จางเย่หัวเราะ "ไม่ใช่ผมจริงๆ"
จางหย่วนฉี "เขาติดต่อมาเชิญฉันไปเป็นแขกรับเชิญ"
จางเย่ "เหรอ?"
จางหย่วนฉี "นายว่ายังไง"
จางเย่ "ผมไม่รู้ คุณว่าได้ก็ไป คุณว่าไม่ได้ก็ช่างเถอะ"
จางหย่วนฉี "เมื่อไหร่นายจะเขียนเพลงให้ฉันอีกสองเพลง?"
จางเย่กระแอม "ว่ากันวันหลัง ว่ากันวันหลัง"
จางหย่วนฉี "สรุปโจ๊กเกอร์เป็นใคร?"
จางเย่ "ผมยังอยากรู้อยู่เลย"
จางหย่วนฉีว่า "อืม ไปแล้ว"
จางเย่พิมพ์ "บาย"
จากนั้นจางเย่ก็รอต่อไป เขาไม่แน่ใจว่าจะเชิญจางหย่วนฉีมาได้จริงๆ หรือไม่ ได้แต่ทดลองดูเท่านั้น ถ้ายังไม่ไหว เขาก็ได้แต่ต้องยอมเปิดเผยตัวตนแล้ว ด้วยความสัมพันธ์ระหว่างเขากับจางหย่วนฉีและด้วยชื่อเสียงของเขา คิดว่ายังพอเชิญเหล่าจางมาได้
พอตอนบ่าย ฟางเว่ยหงในที่สุดก็โทรมา
ฟางเว่ยหงพูดทันที "สะดวกให้ถามตัวจริงของคุณไหมคะ?"
"ขอเก็บเป็นความลับอีกสักพักได้ไหมครับ?"
"เอาอย่างนี้ คุณน่าจะรู้ว่าด้วยสถานะของพี่จางนั้น ให้มาเข้าร่วมรายการโชว์แบบนี้ไม่มีทางเป็นไปได้แน่นอน ถึงเพลงของคุณจะดีมากก็จริง แต่ว่าพี่จางยังขาดเพลงคู่คลาสสิก ถ้า..."
"ผมทราบ"
"ดังนั้นฉันจึงถามตัวจริงของคุณ พี่จางว่าถ้าเป็นเพื่อนของเธอ เธอย่อมยินดีช่วย แต่ถ้าเป็นแค่ความร่วมมือกันเฉยๆ อย่างนั้น...แบบนี้แล้วกัน" เธอเปลี่ยนคำพูด "คุณรู้จักพี่จางไหม?"
"...รู้จัก"
"พวกคุณมีความสัมพันธ์แน่นแฟ้นระดับไหน?"
"...สนิท"
ฟางเว่ยหงที่ปลายสายตกตะลึง
สนิทจริง?
หรือแค่คนรู้จัก?
ฟางเว่ยหงไม่แน่ใจอยู่บ้าง จะให้เชื่ออีกฝ่ายพูดทุกคำคงไม่ได้ ยังไงเรื่องครั้งนี้ก็ไม่นับว่าเป็นเรื่องเล็กๆ เธอจึงถาม "ขอโทษนะคะ ขอถามหน่อย พี่จางชอบดื่มอะไร"
โจ๊กเกอร์ "...เหล้า"
ฟางเว่ยหงตะลึง "แต่เธอแทบจะไม่ดื่มเลยนะคะ"
โจ๊กเกอร์ "เธอดื่มบ่อยเลยต่างหาก"
ฟางเว่ยหงเงียบไปทันที ปกติแล้วหากจางหย่วนฉีดื่มในที่สาธารณะ ก็เพื่อเป็นไปตามมารยาทเท่านั้น กับเพื่อนที่ไม่สนิทก็เช่นกัน ดังนั้นเรื่องนี้ไม่มีทางหลุดไปในวงการแน่ มีแค่ไม่กี่คนเท่านั้นที่ทราบว่าจางหย่วนฉีรักการดื่มแค่ไหน ฟางเว่ยหงเป็นคนหนึ่ง ดังนั้นเธอจึงพยายามหลอกโจ๊กเกอร์ แต่กลับพบว่าอีกฝ่ายก็ทราบดีเช่นกัน ฟางเว่ยหงรู้แน่ชัดว่าโจ๊กเกอร์รู้เรื่องนี้จริงๆ!
เธอแน่ใจ!
เขาต้องเป็นคนสนิทของพี่จางแน่นอน!
ใครกัน?
เป็นใครกันแน่?
ฟางเว่ยหงเงียบงันไปครู่หนึ่ง ก่อนจะยอมวางความสงสัยของตนลงในที่สุด "ได้ค่ะ ฉันทราบแล้ว ฉันจะคุยกับพี่จางให้ คุณรอฟังข่าวแล้วกัน"
"ได้ครับ ขอบคุณมาก"


[Go To Next Chapter]( ./164.md)