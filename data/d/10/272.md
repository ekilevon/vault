##บทที่ 1172 : ความเป็นมิตรที่วงการกีฬามีต่อจางเย่!
คณะกรรมการจัดโอลิมปิกทำเรื่องสะเทือนฟ้าสะเทือนดิน แถลงการณ์หนึ่งฉบับก็ผลักการแข่งขันโอลิมปิกปักกิ่งเข้าสู่ใจกลางพายุ หากว่ากันตามกฎแล้ว บนโลกนี้ทางฝั่งเจ้าภาพโอลิมปิกมีขอบเขตอำนาจในการเปลี่ยนแปลงกฎและลงโทษก็จริง แต่ใครก็คิดไม่ถึงว่าคณะกรรมการจัดโอลิมปิกปักกิ่งจะทำแบบนี้จริงๆ ขนาดอเมริกาที่เรียกตัวเองว่าตำรวจสากล ในการแข่งโอลิมปิกของพวกเขาก็ยังไม่เคยเปลี่ยนกฎการแข่งมาก่อน แถมหลังเปลี่ยนกฎยังมีการลงโทษที่เอื้อประโยชน์กับฝั่งประเทศของตัวเองอีก ทำให้ผู้คนยิ่งตกตะลึง!
จางหย่วนฉีกดไลก์เวยป๋อ!
เหยาเจี้ยนไฉกดไลก์!
จางเสียกดไลก์!
ทั้งประเทศร้องเป็นเสียงเดียวกันว่าเยี่ยมยอด!
ทุกคนต่างรู้สึกพอใจมาก!
"ควรเป็นแบบนี้แหละ!"
"ใช่ ควรเป็นแบบนี้ตั้งนานแล้ว!"
"เปลี่ยนได้ดี ลงโทษได้ดี!"
"ฮ่าๆๆ แบนจากการแข่งตลอดชีวิตเรอะ? เยี่ยมมาก!"
"ฉันจะดูว่าใครมันยังกล้าต่อต้านเราในงานโอลิมปิกของพวกเราอีก!"
"แถลงการณ์นี้เยี่ยมมาก! ไม่เคยคิดมาก่อนเลยว่าประเทศของพวกเราจะสามารถทำเรื่องน่าตะลึงได้ขนาดนี้ โอ๊ย! ถึงตอนนี้ฉันยังไม่อยากเชื่อเลยว่านี่คือเรื่องจริง!"
"เป็นเรื่องจริง!"
"เป็นเรื่องจริงจริงๆ! จริงแท้แน่นอน!!"
โห่ร้อง?
กระโดดโลดเต้น?
ถ้อยคำเหล่านี้ไม่สามารถอธิบายความรู้สึกของพวกเขาได้เลย โทสะที่ข่มกลั้นมาหนึ่งวัน ในที่สุดก็ถูกปลดปล่อยออกมา พวกเขารู้สึกสะใจมาก สะใจตั้งแต่หัวจรดเท้า! ก่อนหน้านี้เวลาเจอการจงใจตัดสินผิดพลาดด้วยเจตนาร้ายเช่นนี้พวกเขาล้วนไม่มีวิธีจัดการ ทำได้แค่ประท้วงเท่านั้น จากนั้นล่ะ? จากนั้นเป็นยังไงก็ยังเป็นแบบนั้น ไม่มีใครทำอะไรเลยสักนิด แต่ตอนนี้ถึงคราวพวกเขาเป็นเจ้าภาพบ้าง มาถึงคราวการแข่งโอลิมปิกปักกิ่งแล้ว เรียกว่าชีวิตพลิกผันเลยทีเดียว ปีนี้มาเหยียบถึงบ้านฉัน คณะกรรมการจัดโอลิมปิกได้ใช้แถลงการณ์อันน่าตกใจนี้บอกกับทุกคนว่านี่ก็คือท่าทีของพวกเรา!
ทุกคนภาคภูมิใจและยินดีอย่างยิ่ง!
แต่ขณะเดียวกันก็ถูกสื่อต่างชาติวิจารณ์เป็นเสียงเดียวกัน!
สื่ออังกฤษ 'WHAT? เกิดอะไรขึ้น?'
สื่ออเมริกา 'คณะกรรมการจัดโอลิมปิกปักกิ่งทำการตัดสินใจอันน่าตกตะลึงและไม่อาจยอมรับได้!'
สื่อเกาหลี 'ประท้วงการเล่นสกปรกของเจ้าภาพอย่างรุนแรง!!'
สื่อญี่ปุ่น 'ไม่น่าเชื่อ! นี่คือการเล่นสกปรกที่สุดในประวัติศาสตร์การแข่งขันโอลิมปิก!'
สื่อของออสเตรเลีย 'แบนตลอดชีวิต? เปลี่ยนมือเหรียญทอง?'
ประชาชนของแต่ละประเทศเองก็มีการตอบโต้ที่รุนแรงเช่นกัน!
โดยเฉพาะประเทศออสเตรเลียและเกาหลี!
ชาวออสเตรเลีย
"หน้าไม่อาย!"
"คนจีนหน้าไม่อายเกินไปแล้ว!"
"ทำไมเป็นแบบนี้ไปได้!"
"นี่ยังมีจิตวิญญาณแห่งกีฬาอะไรอีก? ยังมีจิตวิญญาณแห่งโอลิมปิกอะไรอีก?"
"แก้ไขกฎอยู่ฝ่ายเดียวนี่เป็นการกระทำที่หยาบคายไปแล้ว!"
ชาวเกาหลี
"โดดข้ามหัวคณะกรรมการตรงไปเปลี่ยนมือเหรียญทองเองเลยงั้นเรอะ ?"
"ถือสิทธิ์อะไรมาแบนกรรมการตัดสินการแข่งยกน้ำหนักของพวกเรา!"
"โกรธจะตายอยู่แล้ว!"
"การตัดสินใจของคนจีนน่าโมโหจริงๆ!"
"เล่นสกปรก!"
ชาวแคนาดา
"นี่มันเป็นการใช้อำนาจหาประโยชน์ส่วนตนนี่นา!"
"การตัดสินแบบนี้เทียบกับเรื่องทุบตีกรรมการแล้วยังดูน่ารังเกียจกว่าอีก!!"
"เจ้าภาพจัดโอลิมปิกกำลังทำอะไรอยู่!"
"เป็นการประท้วงที่ร้ายแรงมาก!"
"การตัดสินนี้น่าขำชะมัด!'
สื่อต่างชาติกำลังด่า ชาวต่างชาติเองก็ด่า! เมื่อวานสนามแข่งโอลิมปิกวุ่นวายโกลาหลจนไม่มีใครสนใจเรื่องผู้ตัดสินได้รับบาดเจ็บเลย ตอนนี้จุดสนใจทั้งหมดของประชาชนและสาธารณะล้วนย้ายมาที่แถลงการณ์ของคณะกรรมการจัดโอลิมปิกปักกิ่ง ทุกหนแห่งต่างกำลังพูดคุยและตั้งคำถามกับเรื่องนี้!
ตัวแทนโอลิมปิกต่างชาติและนักกีฬามากมายล้วนทนไม่ไหวแล้ว พวกเขาพากันประท้วงไปยังคณะกรรมการจัดโอลิมปิกสากลอย่างต่อเนื่อง โดยมีนักกีฬาตัวแทนของออสเตรเลียเป็นแกนนำที่รุนแรงที่สุด ถึงขั้นออสเตรเลียรวมกลุ่มถอนตัวจากการแข่งเป็นการข่มขู่ ทั้งเพื่อบีบบังคับกดดัน และทั้งเพื่อจุดประสงค์อื่น คณะกรรมการจัดโอลิมปิกสากลเองก็ออกหน้าแล้ว : การตัดสินใจเพียงฝ่ายเดียวของเจ้าภาพแสดงให้เห็นว่าไม่สามารถไกล่เกลี่ยข้อพิพาทได้!
ตัวแทนประเทศมากมายมีที่พึ่งแล้ว ล้วนวิพากษ์วิจารณ์กันสนุกสนานกว่าเดิม!
ทว่าคณะกรรมการจัดโอลิมปิกปักกิ่งกลับไม่ใส่ใจ ไม่ยกเลิกแถลงการณ์ ถึงขั้นก่อนเริ่มการแข่งโอลิมปิกในวันถัดไป ก็รีบมอบเหรียญทองให้หลี่เจียสี่ผู้เข้าแข่งรายการยกน้ำหนักรุ่น 62 กิโลกรัมชายทันที นักข่าวจากทุกประเทศมาถึงสนามแล้ว ยามเผชิญกับแรงกดดันจากสาธารณะทุกทิศทาง คณะกรรมการจัดโอลิมปิกปักกิ่งก็ยังทำไม่รู้ไม่ชี้ เมื่อสตาฟเผชิญหน้ากับสื่อต่างๆ ก็ยังแสดงออกชัดเจนว่าการตัดสินใจครั้งนี้ไม่สามารถเปลี่ยนแปลงได้!
เรื่องนี้กำหนดแน่นอนแล้ว!
ทุกคนล้วนถูกความแข็งแกร่งของคณะกรรมการจัดโอลิมปิกปักกิ่งจัดการจนหมดอารมณ์ เพราะว่าพวกเขาไม่ใช่เจ้าภาพ ไม่ว่าพวกเขาจะประท้วงและด่าทออย่างไรสุดท้ายเรื่องนี้ก็ต้องยกให้ฝั่งเจ้าภาพตัดสินใจ!
โอลิมปิกยังต้องดำเนินต่อไป!
การแข่งก็ยังต้องเข้าร่วม!
ตัวแทนจากออสเตรเลียเองไม่สามารถถอนตัวได้!
……
 
ตอนบ่ายวันเดียวกัน
จางเย่ฮัมทำนอง 'ปักกิ่งยินดีต้อนรับ' ขณะเดินมาถึงสนามแข่งกีฬาโอลิมปิก เขามาเพื่อคืนบัตรที่ได้มา แล้วก็เพื่อมาจัดการปัญหา ‘อุบัติเหตุบาดเจ็บ’ ของผู้ตัดสินสักเล็กน้อย
การแข่งช่วงเช้าจบไปแล้ว การแข่งช่วงบ่ายยังไม่ได้เริ่ม
มีนักกีฬาต่างชาติกำลังอบอุ่นร่างกายแล้วก็ฝึกซ้อมอยู่ เมื่อมองเห็นจางเย่ ทุกคนก็จำเขาได้!
"ดูสิ!"
"คนนั้นไง!"
"สมควรตาย!"
"อยากสั่งสอนเขาจริงๆ!"
นักกีฬาว่ายน้ำรูปร่างสูงใหญ่ชาวออสเตรเลียคนหนึ่งมองจางเย่อย่างโกรธจัด เหมือนอยากพุ่งเข้ามาแต่ถูกเพื่อนร่วมทีมดึงรั้งไว้!
มีกรรมการต่างชาติกลุ่มหนึ่งจ้องตาจางเย่อย่างเอาเป็นเอาตาย!
กำลังพยายามข่มขวัญจางเย่?
จางเย่ไม่ใส่ใจพวกเขา เดินจากไปอย่างไม่รีบไม่ร้อน
กรรมการตัดสินการแข่งขันว่ายน้ำชาวเกาหลีและออสเตรเลียยังคงจ้องจางเย่เขม็ง!
คราวนี้จางเย่มองพวกเขาแวบหนึ่งเพราะเริ่มรู้สึกรำคาญ พอเดินไปถึงข้างกายพวกเขา ชายหนุ่มก็พลันหยุดฝีเท้าแล้วเหยียดขาไปด้านข้าง!
กรรมการต่างชาติสองสามคนตกใจจนตัวลอย ทุกคนกระโดดไปด้านหลังประหนึ่งโดนเหยียบหาง พวกเขาเห็นวิดีโอเมื่อวานแล้ว ทุกคนต่างรู้สึกฝังใจกับ ‘บาทาเทวะ’ ของจางเย่ พอเห็นหมอนี่เหยียดขาออกมาก็พากันแตกตื่น! กรรมการตัดสินการแข่งว่ายน้ำชาวออสเตรเลียกระโดดถอยหลังไปก้าวใหญ่ ผลคือไม่ระวังจนตัวเองสะดุดล้มลงกับพื้น!
"คุณทำอะไรน่ะ?"
บนใบหน้าของกรรมการเหล่านั้นฉายแววโกรธเกรี้ยว!
สรุปว่าจางเย่แค่ก้มหน้าคุกเข่าลงผูกเชือกรองเท้าก่อนยืดตัวขึ้น!
ผูกเชือกรองเท้า!
กรรมการต่างชาติเหล่านั้นแทบกระอักเลือด รู้ดีว่าฝ่ายตรงข้ามจงใจ พวกเขาโกรธกันแทบตายแล้ว ในเวลาเดียวกันก็ยังรู้สึกเสียหน้าอีกด้วย คนเขาแค่ผูกเชือกรองเท้าเฉยๆ ยังไม่ทันทำอะไรเลยแต่พวกเขากลับตกใจจนฉี่แทบราด แถมยังมีคนสะดุดล้มหัวทิ่มอีกต่างหาก!
เชี่ยแม่ง!
คนคนนี้แม่งไร้คุณธรรมเกินไปแล้ว!
นักกีฬามากมายและกรรมการมองมาที่จางเย่ พากันขบฟันกรอดด้วยความเกลียดชัง!
สาวงามหมายเลขหนึ่งของอังกฤษอย่างลิเลียนขึ้นเวทีร้องเพลงร่วมกับอันธพาลพรรค์นี้ได้ยังไง!?
ข้างหน้าไม่ไกลนักมีนักกีฬาชาวจีนและโค้ชจำนวนมากเดินมา เมื่อมองเห็นจางเย่ทุกคนก็งุนงงเล็กน้อย!
จางเย่เองก็เห็นพวกเขาแล้ว
มีทีมว่ายน้ำ?
มีทีมกระโดดน้ำ?
จางเย่ไม่ได้พูดอะไร แต่เตรียมพร้อมเดินจากไป ในสงครามน้ำลายที่สะเทือนฟ้าครั้งนั้น จางเย่กับวงการกีฬาเรียกได้ว่าตีกันอย่างดุเดือด นักกีฬากับโค้ชจำนวนไม่น้อยล้วนเคยโดนเขาด่าทอ ความสัมพันธ์ของทั้งสองฝั่งเองก็ไม่ดี ตอนจางเย่ได้รับเกียรติในพิธีเปิดโอลิมปิก มีคนจำนวนไม่น้อยในวงการกีฬาที่คัดค้าน ดังนั้นจางเย่จึงไม่ได้คิดจะทักทายอะไรพวกเขา ทำเป็นมองไม่เห็นแล้วก็เดินผ่านไป
ถึงแม้เขาจะไม่สนใจ แต่ชาวบ้านกลับเอ่ยปากขึ้นมาแล้ว!
นักกีฬาว่ายน้ำหญิงคนหนึ่งยิ้มทักทาย "ศาสตราจารย์จาง"
จางเย่งุนงง ตอบไปตามสัญชาตญาณว่า "โอ้"
โค้ชกีฬากระโดดน้ำคนหนึ่งที่อยู่ด้านข้างเองก็พยักหน้าให้เขาอย่างอบอุ่น "อาจารย์จาง สวัสดียามบ่าย"
"อ่า สวัสดีครับ" จางเย่ตอบแบบมึนๆ
"คุณจะไปทำอะไรเหรอ?"
"ตำรวจเรียกผมไปจัดการอะไรนิดหน่อยเรื่องเมื่อวานน่ะ"
"ไม่มีปัญหาใช่ไหม?"
"เหอเหอ ไม่มีปัญหาๆ"
ตลอดทางที่เดินไป ขอแค่มีโค้ชกับนักกีฬาชาวจีนมองเห็นเขา ก็จะพูดจาทักทาย ถึงขั้นมีนักกีฬาสองสามคนที่วิ่งคึกคักเข้ามาคุยกับจางเย่อยู่นาน
จางเย่ไม่ทันตั้งตัวเลยจริงๆ
แค่คืนเดียว ท่าทีของวงการกีฬาในประเทศที่มีต่อเขาก็เปลี่ยนไปแล้ว!
 
 
 


[Go To Next Chapter]( ./273.md)