##บทที่ 1015 : จางเย่ขอแต่งงาน! (จบ)
เวลาก่อนเที่ยง
ราวสิบเอ็ดโมงกว่า
จางเย่ถอดรองเท้านอนหนุนตักคุณอู๋ ขาขยุกขยิกไปมา มือหนึ่งไถอ่านเวยป๋อบนมือถือ หันหน้าไปทางซ้ายเล็กน้อย พอชักเมื่อยก็เงยหน้าขึ้น ทั้งคอ หู ใบหน้า ล้วนอิงอาศัยบนผิวอันอ่อนนุ่ม หนุนสบายยิ่งกว่านอนบนหมอนเสียอีก จางเย่มีความสุขจนตาหยีทีเดียว
รู้สึกดีสุดๆ!
มีความสุขสุดๆ!
คุณอู๋คุยกับเขาเรื่อยๆ
“เรื่องสารคดีน่าจะจบแล้วล่ะ”
“อื้อ”
“แต่ช่วงนี้ต้องทำตัวเงียบๆ หน่อยนะ เธอล่วงเกินคนไว้เยอะ คงต้องรอเวลาสักหน่อย”
“ไม่มีปัญหา ผมทำใจไว้แล้ว”
“นโยบายใหม่เข้มงวดกว่าเดิมนะ ระวังด้วย แต่งกลอนแต่งนิยาย พยายามอย่าให้มีเรื่องในแง่ลบ อย่าให้มีคำว่า ‘สังหาร’ ‘เข่นฆ่า’ ‘ความตาย’ อะไรในชื่อบทกวี”
“นโยบายใหม่เหรอ?”
“ยังไม่ออกมา แต่คงอีกไม่นานหรอก”
“ได้ ผมรู้แล้ว”
“หนิงหลันเป็นเพื่อนเธอเหรอ?”
“หือ? จะว่างั้นก็ได้ ก็รู้จักกันอยู่”
“หนังเรื่องใหม่ของเธอถ่ายทำเสร็จแล้ว ส่งขออนุมัติแล้ว แต่ยังไม่ผ่านเพราะมีบางฉากละเมิดนโยบายนี้”
“งั้นทำยังไงดี?”
“บอกพวกเขาไปแล้วว่าให้ตัดฉากพวกนี้ออก”
ส่วนใหญ่เป็นอู๋เจ๋อชิงที่พูดนี่นั่น จางเย่ได้แต่ฟัง มีเรื่องบางอย่างที่แม้แต่บริษัทเอเจนซี่หรือดาราทั้งหลายยังไม่รู้ แต่จางเย่ได้ข้อมูลมาล่วงหน้า เขาเป็นคนเดียวในวงการที่มีอภิสิทธิ์เช่นนี้
ฟังไปฟังมา จางเย่ชักรู้สึกเมื่อยคอ จึงพลิกตัวหันหน้าเข้าหาหน้าท้องของคุณอู๋ ใบหน้าหันหาชุดกี่เพ้าของเธอเต็มๆ หนังตากระตุกถี่ๆ เขาอยู่ใกล้เธอขนาดนี้แล้ว
จางเย่ใจเต้นตึกตัก
ลมหายใจกลายเป็นเร่งร้อน
เขารู้สึกได้ว่าคุณอู๋ขยับตัว ผมยาวของเธอตกลงมาข้างหูจนรู้สึกจั๊กจี้
คุณอู๋เอนหลัง “ได้เวลาทำกับข้าวแล้วนะ”
จางเย่ “ไม่ต้องรีบ ขอผมนอนอีกนิดน่า”
คุณอู๋ไม่ว่าอะไร
จางเย่ยิ่งได้ใจ
หลังนอนหนุนอีกห้านาที จางเย่ชมดูจนพอใจแล้วก็ลุกขึ้นนั่งบนโซฟา หายใจเข้าผ่านจมูกที่เริ่มร้อนผ่าว รู้สึกร่างกายรุ่มร้อนขึ้นเล็กน้อย
อู๋เจ๋อชิงลุกขึ้นช้าๆ “ไปล้างมือรอกินข้าวเที่ยงนะ”
จางเย่ “ให้ช่วยไหม?”
“ไม่ต้องหรอก” คุณอู๋เดินไปที่ครัว จัดการทำกับข้าว
ครัวเป็นครัวเปิดอยู่ตรงชั้นหนึ่ง จางเย่แทบไม่ละสายตาจากเธอ เขาขยับตัวเปลี่ยนมุมหันไปมองทางห้องครัว จ้องมองคุณอู๋ซึ่งกำลังทำกับข้าว ไม่ได้เจอเธอพักใหญ่ จางเย่รู้สึกคิดถึงเธอไม่น้อย มองเธออย่างไรก็รู้สึกไม่เต็มอิ่ม มองหน้าแล้วมองมือ มองมือแล้วมองขา มองขาแล้วมองเท้า มองเท้าแล้วมองผม ทุกส่วนของเธอนั้น สำหรับเขาแล้วล้วนงดงามไปหมด
รักมาก!
อยากจะแต่งกลับบ้านจริงๆ!
จางเย่นึกขึ้นได้ ปีก่อนเขาเคยถามคุณอู๋เรื่องจะแต่งงานปีหน้า ตอนนั้นคุณอู๋ไม่ได้ปฏิเสธ บัดนี้ ตอนนี้ก็คือปีหน้าในตอนนั้น นี่ทำเขาเริ่มคันในหัวใจขึ้นมาอีกรอบ ผู้หญิงอย่างอู๋เจ๋อชิงไม่ใช่คนที่เขาจะพบเจอได้อีกในชีวิตนี้ไม่ว่าจะพยายามแค่ไหน ถ้าไม่รีบ เธออาจหนีเขาไปเมื่อไหร่ก็ได้! แม้เธอจะแก่กว่าเขามาก ทั้งยังทำงานราชการ จางเย่เองก็เป็นดาราระดับ A แล้ว อีกทั้งเขาเองก็มีตำแหน่งมากมาย ทั้งรองศาสตราจารย์ที่มหาวิทยาลัยสื่อสารมวลชนและมหาวิทยาลัยปักกิ่ง กวี นักเขียน พิธีกรชื่อดัง ผู้กำกับรายการโทรทัศน์ชื่อดัง โปรดิวเซอร์ นักแสดงเซี่ยงเซิง และอีกหลายตำแหน่ง ดังนั้นนับว่าเขาก็พอจะคู่ควรกับเธออยู่สินะ?
ปัญหาอย่างเดียวคือเรื่องผลประโยชน์ทับซ้อน
ตัวจางเย่อยู่ในวงการบันเทิง
แต่คุณอู๋พอดีเป็นผู้ควบคุมของวงการ
สำหรับเรื่องนี้ นับว่ามีปัญหามากแน่นอน SARFT จะยอมหรือไม่? ครอบครัวเธอจะยอมไหม? แม้แต่ตัวคุณอู๋เอง เธอจะยอมไหม?
จางเย่มืดแปดด้าน ไม่ทราบเลยแม้แต่น้อย
จะไหวไหม?
หรือไม่ไหว?
จะไหวไหม?
ปัญหานี้กลายเป็นเรื่องหนักใจของจางเย่อยู่นาน
ทันใด กลิ่นหอมก็ลอยแตะจมูก เขาจึงเพิ่งรู้ตัวว่าอาหารนั้นพร้อมแล้ว
อู๋เจ๋อชิงยิ้ม “ข้าวเที่ยงเสร็จแล้ว กินข้าวกัน”
จางเย่เห็นอาหารแล้วก็ต้องอุทาน “แค่ดูก็น้ำลายไหลแล้ว!”
“ชิมดูสิ” คุณอู๋ถอดผ้ากันเปื้อนวางบนเก้าอี้ ก่อนนั่งลง “ปกติฉันไม่ค่อยกินเซี่ยงจี๊ เลยไม่ค่อยได้ทำ คุณลองชิมดูนะ”
จางเย่คีบเซี่ยงจี๊ร้อนๆ ขึ้นมา เป่าให้หายร้อนก่อนกิน “สุดยอด อร่อยมาก!”
ทำกับข้าวเก่งมาก!
ทำไมอร่อยขนาดนี้?
ระหว่างที่พ่อกับแม่ไปไหหลำ จางเย่ได้แต่สั่งข้าวมากิน หรือต้มบะหมี่กึ่งสำเร็จรูปกินเอง ทำให้ช่วงนี้เขาไม่อยากอาหารเท่าไร เจออะไรก็กินอย่างนั้น แต่ว่าวันนี้พอกินฝีมือของคุณอู๋ จางเย่ก็แทบน้ำตาไหล ถึงขั้นอร่อยจนต้องร้องไห้!
เขากินมื้อเที่ยงอย่างบ้าคลั่ง กินไปพลางก็ร้องไปพลาง “อร่อยมาก! หวา…อร่อยสุดๆ! ปลากระรอกทอดเปรี้ยวหวานนี่ก็อร่อย! ฟู่…หอมมาก!”
อู๋เจ๋อชิงยิ้มอย่างอ่อนโยน “กินช้าๆ เถอะค่ะ”
“ไม่ได้” จางเย่ไม่ฟัง กินอย่างตะกละตะกลามยิ่งขึ้น ก่อนจะพบว่าแม้เขาใกล้อิ่มแล้ว แต่คุณอู๋กลับแทบไม่ได้แตะอาหารเลย “กินสิอู๋”
“อื้ม” อู๋เจ๋อชิงพูดพลางค่อยๆ ลงมือกิน
จางเย่ถอนหายใจ “ถ้าได้กินกับข้าวฝีมือเธอทุกวันจะดีขนาดไหนกันนะ?”
คุณอู๋พูดพลางกินช้าๆ “มากินได้ตลอดนั่นแหละค่ะ”
จางเย่มองเธอ “เธองานยุ่ง ผมเองก็งานเยอะ หาวันว่างตรงกันก็ยาก อีกอย่างต่อให้ว่างตรงกัน มาหาเธอที่บ้านบ่อยก็ไม่ดี ถ้าเพื่อนบ้านเห็นเข้าจะอธิบายยังไง? เวลาญาติๆ กับเพื่อนๆ มาหาล่ะ?”
พูดมาถึงตรงนี้ ความปรารถนาอันแรงกล้าชนิดหนึ่งก็พลุ่งพล่านขึ้น
จางเย่ทำใจอยู่ครู่ คีบเซี่ยงจี๊ชิ้นหนึ่งวางลงบนถ้วยของคุณอู๋ ไม่ทราบเขารวบรวมความกล้าจากที่ใด โพล่งออกมาว่า “อู๋ แต่งงานกันดีไหม”
อู๋เจ๋อชิงชะงัก ก่อนหัวเราะเบาๆ
จางเย่ “ดีไหม?”
อู๋เจ๋อชิง “เธอขอแต่งงานเหรอ?”
“แค่กๆ ใช่” จางเย่ว่า
เธอใช้ตะเกียบชี้ไปที่เซี่ยงจี๊ในถ้วย กล่าวว่า “ถึงหน้าตามันจะเหมือนดอกไม้ก็เถอะ แต่นี่เป็นครั้งแรกที่ฉันเห็นคนใช้เซี่ยงจี๊ขอแต่งงานเลยนะ”
จางเย่อับอายอย่างยิ่ง
คนอื่นใช้แหวนเพชรดอกกุหลาบขอแต่งงาน อย่างน้อยๆ ก็ทำตามฉากคลาสสิกในหนัง ใช้ที่เปิดกระป๋องน้ำอัดลมแทนแหวนขอแต่งงาน แต่จางเย่กลับใช้เซี่ยงจี๊ขอแต่งงาน! หมอนี่ไม่ได้วางแผนอะไรแม้แต่น้อย อยากทำอะไรก็ทำ แม้จะเป็นคนฉลาดในเวลาอื่น แต่กับเรื่องโรแมนติก เขาหัวทึบอย่างมาก
“งั้น งั้น…เอ่อ” จางเย่ได้แต่ยิ้มเก้อ เขาไม่รู้ว่าจะพูดอะไรต่อไปดี? จะไปซื้อแหวนตอนนี้แล้วกลับมาใหม่? ไม่ทันแล้ว!
อู๋เจ๋อชิงไม่พูดอะไร
จางเย่หัวใจเต้นรัว
เธอก้มหน้าลงกินข้าวต่อ คีบเซี่ยงจี๊ในถ้วยเข้าปาก เคี้ยวๆ อยู่ครู่ก่อนกลืน กินข้าวตามไปคำหนึ่ง ก่อนจะเงยหน้ามองเขา
เธอพูดอย่างอ่อนโยน “ได้สิ”
จางเย่ตะลึง “หือ? ได้อะไร?”
“เธอขอฉันแต่งงานไม่ใช่เหรอ?”
จางเย่ชะงัก “ก็ใช่”
อู๋เจ๋อชิงตอบกลับ “ฉันก็ตอบไปแล้วไง”
ไอ้หยา!
เธอตอบแล้ว!?
จางเย่รู้สึกเหมือนเลือดลมทั้งตัวเดือดพล่าน ใช้นิ้วก้อยแคะหู พูดอย่างไม่อยากจะเชื่อ “อู๋ พูดอีกทีได้ไหม?”
คุณอู๋ยิ้ม “ฉันบอกว่าได้สิ”
จางเย่วางตะเกียบกับโต๊ะเสียงดัง พูดไม่ออกแล้ว!
วันนี้เขากระทำตามอารมณ์ ไม่ได้มีหวังจะได้รับผลลัพธ์อะไร มีเพียงความคิดปรารถนาอันแรงกล้าที่ผลักดันให้เขาพูดออกมา แม้แต่คนอื่นๆ ที่ไม่เตรียมตัวอะไร ก็ไม่เคยมีใครคิดจะเอาเซี่ยงจี๊มาร้องขอแต่งงานมาก่อน เขาไม่คิดว่าคุณอู๋จะตอบตกลง! ชั่วขณะนั้น แม้แต่ฝีปากของจางเย่ที่ปลุกคนตายให้คืนชีพก็ยังพูดอะไรไม่ออก!
ฮ่าๆๆๆ!
ทำได้แล้ว!
ขอแต่งงานสำเร็จแล้ว!
ใครบอกว่าขอแต่งงานต้องใช้ดอกกุหลาบกัน?
เซี่ยงจี๊ที่หน้าตาคล้ายๆ ดอกไม้ก็ใช้แทนได้เหมือนกัน!


[Go To Next Chapter]( ./116.md)