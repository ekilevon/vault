##บทที่ 1124 : ฟาดฟัน!
ใครๆ ก็รู้ว่าจางเย่เฉลียวฉลาด!
ใครๆ ก็รู้ว่าจางเย่เก่งกาจ!
แต่กับหมากล้อม? นี่กลับไม่เคยมีใครเห็นเขาเล่นมาก่อน!
ดังนั้นทุกคนจึงนึกภาพระดับฝีมือเขาไม่ออก ถึงรู้ว่าเขาเล่นได้ แต่ก็ไม่คาดคิดว่าจะเล่นได้ดี ดังนั้นหลังงานแถลงข่าวครั้งนั้นหลายคนจึงรู้สึกหดหู่ คิดว่ายังไงก็เอาชนะไม่ได้แน่ แต่ตอนนี้พวกเขาตาสว่างแล้ว จากคำพูดของผู้บรรยาย พวกเขาพบว่าการประลองนี้มนุษย์มีโอกาสชนะสูงมาก จางเย่สู้กับเอไอได้อย่างสูสีสมบูรณ์แบบ อีกทั้งเป็นฝ่ายได้เปรียบเล็กน้อยตั้งแต่เริ่มกระดาน!
น้องสามคนโตอุทาน “พี่ชายพวกเราร้ายกาจมาก!”
แม่เบิกตาค้าง “เย่น้อยเคยเรียนหมากล้อมแค่ตอนประถมเองไม่ใช่เรอะ?”
พ่อตบขาฉาดอย่างยินดี “มิน่าล่ะสมาคมหมากฯ ถึงมาเชิญเขาไปช่วย!”
อีกด้านหนึ่ง
ฟ่านเหวินลี่อ้าปากค้าง “ผู้กำกับจางรอดจริงด้วย!”
เฉินกวง “เชี่ย ถึงว่าสิทำไมเขากล้าไปเล่น!”
ที่บ้านสกุลเหยา
เหยาเจี้ยนไฉพูดไม่ออก “ไอ้เจ้าจางน้อยนี่ ทำไมทำได้ทุกอย่างเลยล่ะว้อย!”
เหยามี่ตะโกน “อาจารย์จางสู้ๆ! ขยี้มัน! ตบมันให้ร่วง!”
ที่แพลตฟอร์มหมากล้อมออนไลน์ก็มีการฉายถ่ายทอดสดศึกนี้เช่นกัน ผู้บรรยายประจำแพลตฟอร์มดูการแข่งอย่างตื่นเต้นพลางส่งเสียงดัง “ดูสิ! ปีเตอร์งานเข้าแล้ว! ใช้เวลานิ่งคิดไปถึงยี่สิบนาทีเต็มก็ยังไม่เดินหมากต่อเลย! สุดยอด! จางจอมตอกหน้าสุดยอดไปเลย! จางจอมตอกหน้าเผยความสามารถให้คนทั้งทวีปเอเชียได้ตกตะลึงไปอีกครั้ง ให้มนุษย์เห็นแสงไฟแห่งความหวังที่จะเอาชนะปัญญาประดิษฐ์แล้ว! การเดินหมากแต่ละก้าวไม่ใช่แค่ระดับมืออาชีพ แต่ยังเหนือล้ำกว่ายอดฝีมือ! เวลานี้จางจอมตอกหน้ากำลังประกาศตัวกับทั้งโลกแล้ว เขาไม่ได้ฉายาคนที่ฉลาดที่สุดในรอบร้อยปีมาเปล่าๆ! แต่คืออัจฉริยะเพียงหนึ่งเดียวเท่านั้น!”
นักคณิตศาสตร์คนหนึ่งเล่นหมากล้อมเป็น แต่มันก็เท่านั้น หากคิดจะไปถึงระดับมืออาชีพนั้นแทบเป็นไปไม่ได้ เพราะหมากล้อมเป็นกีฬาที่ต้องทุ่มเททั้งเวลาและความจริงจังอย่างยิ่งยวด ต้องทุ่มทั้งชีวิตเพื่อก้าวข้ามผ่านขั้นต่างๆ ไปจนถึงระดับยอดฝีมือ ฉะนั้นภาพในขณะนี้จึงไม่อาจนำชื่อเสียงในฐานะนักคณิตศาสตร์ของจางเย่มาอธิบายได้เลย!
สิ่งเดียวที่จะอธิบายได้มีเพียง
เป็นเพราะจางเย่ฉลาดเกินไป!
นี่คือปัญญาและความสามารถที่มีมาแต่กำเนิดของเขา!
การประลองหมากในครั้งนี้ ไม่ได้เป็นการวัดกันระหว่างฝ่ายมนุษย์ที่ฉลาดที่สุดในโลกกับปัญญาประดิษฐ์เท่านั้น แต่เป็นการยืนยันข้อสงสัยในตัวจางเย่ที่มาเป็นตัวแทนของมนุษยชาติได้ด้วย ตอนนี้ไม่มีอะไรต้องพูดแล้ว จางเย่มีคุณสมบัติเต็มเปี่ยมแน่นอน!
……
 
ที่ลานประลอง
เวลาผ่านไปยี่สิบนาทีแล้ว
ในที่สุดปีเตอร์ก็ขยับ เริ่มเดินโต้กลับ!
พอเห็นหมากก้าวนี้จางเย่ก็ขมวดคิ้ว นี่เป็นครั้งแรกที่เขาต้องเป็นฝ่ายนิ่งคิดบ้าง
การเดินโต้ของปีเตอร์ไม่ได้ดุดันนัก ถึงขนาดเรียกได้ว่าเป็นการเดินทั่วไป แต่หากดูให้ดีจะพบว่าตำแหน่งหมากดำนั้นหมิ่นเหม่มาก จะโต้กลับก็ไม่เหมาะ จะดึงดันต่อก็อาจทำให้ตนเสียเปรียบได้ ตรงพื้นที่มุมกระดานก็จะอันตรายไปด้วย แต่หากจะปล่อยไปไม่สนใจ ตาต่อไปก็จะถูกจำกัดการเดิน ที่ว่างซึ่งเหลือให้จางเย่เดินอยู่ในขณะนี้มีเพียงตำแหน่งแนวแถวขวาเท่านั้น หากเดินตรงนี้ก็ดูจะปลอดภัยที่สุด แต่ขณะที่จางเย่กำลังเงื้อมือจะวางหมาก ก็กลับลังเลอีกครั้ง เขาพลันรู้สึกไม่ชอบมาพากล 
กับดัก?
ใช่แล้ว นี่คือกับดัก!
หลังจากที่จางเย่คิดล่วงหน้าไปสี่ก้าวก็ตัดสินใจลดมือลง!
หมากดีนี่!
เล่นเอาฉันลำบากเลยทีเดียวนะ!
จางเย่นิ่งคิดอีกครั้ง สมกับเป็นเอไอ เขาได้ประจักษ์ถึงความสามารถของอีกฝ่ายแล้วจริงๆ ยิ่งช่วงหลังเกมยิ่งซับซ้อนขึ้น การคำนวณของเอไอก็ยิ่งน่าประทับใจ จางเย่ในเวลานี้ต้องงัดเอาทุกอย่างออกมาฟาดฟันกับปีเตอร์แล้วจริงๆ!
ที่ห้องบรรยาย
อวี๋อิ่งอี๋ทำท่าประหลาดใจ “ศาสตราจารย์จางเจอปัญหาแล้วหรือคะ?”
เฉินอิงเจ็ดดั้งเองก็สงสัย “หากเป็นฉัน ฉันต้องเดินที่ตำแหน่งขวาห้าแน่นอนค่ะ”
“นั่นสิคะ ตรงนั้นว่างออก” คนกึ่งมือสมัครเล่นอย่างอวี๋อิ่งอี๋ยังดูออก
เฉินอิงเจ็ดดั้งกล่าว “ก็นั่นล่ะค่ะ ฉันไม่ทราบว่ารองศาสตราจารย์จางกำลังคิดอะไรอยู่...เอ๊ะไม่สิ เดี๋ยวก่อน หมากตานี้ดูเหมือนจะไม่ง่ายดายอย่างนั้น!”
ที่ห้องผู้ชม
เหล่านักหมากล้อมมืออาชีพทั้งหลายก็ชี้ไปที่จอแล้วพูดคุยกัน หลายคนต่างไม่เข้าใจว่าเหตุใดจางเย่ถึงนิ่งไปและคิดว่ามันไม่น่าจะเป็นแบบนั้น
มีเพียงอู๋ฉางเหอที่พูดขึ้น “เดินขวาห้าไม่ได้”
เซี่ยงหรงเก้าดั้งมองดูแล้วพยักหน้าเห็นด้วย
“เพราะอะไร?”
“ขวาห้าไม่ได้แล้วขวาหกได้ไหม?”
อู๋ฉางเหอส่ายหน้า “มันคือกับดัก” เขาหยิบเครื่องชี้เลเซอร์ขึ้นมา ชี้ไปที่จอให้ทุกคนดู “ถ้าวางตรงขวาห้า ไอ้เครื่องจักรมันจะลงมือตรงนี้ เจ้าเด็กแซ่จางจะโดนบังคับเดินที่นี่ แล้วไอ้เครื่องจักรก็จะไปตรงนี้ เจ้าเด็กจางต้องตามอีกก้าว ไอ้เครื่องจักรก็จะลงมือ ‘ขยาย’ ตรงนี้ เขาก็จะไม่มีทางเลือก มุมนี้ก็จะโดนยึดไป ดังนั้นถึงได้บอกว่า นี่คือกับดัก”
คนทั้งหลายพลันอึ้ง!
หูเลี่ยงเจ็ดดั้งกล่าวอย่างเป็นกังวล “ถ้ารองศาสตราจารย์จางหลงกลขึ้นมาล่ะ?”
“นั่นสิ” นักหมากล้อมอาชีพห้าดั้งคนหนึ่งร้อนใจ “ถ้าเขาตกหลุมพรางขึ้นมาจะทำยังไง?”
เซี่ยงหรงกล่าวอย่างมั่นใจ “เขาไม่มีทางหลงกล!”
อู๋ฉางเหอส่งเสียงเห็นด้วยกับคำพูดของเซี่ยงหรง แม้ว่าเขาจะไม่ชอบหน้าจางเย่ แต่กับฝีมือเดินหมากของจางเย่นั้น อู๋ฉางเหอตระหนักดี ไม่อย่างนั้นคงไม่ไปเชิญจางเย่ที่เป็นคนนอกถึงบ้านทั้งที่มืออาชีพในสมาคมหมากฯ ก็เยอะแยะปานนี้หรอก! ขนาดกับดักแค่นี้คนมากมายในสมาคมยังมองไม่ออก ดังนั้นพวกเขาจึงได้แต่นั่งดูจางเย่เล่นอยู่ตรงนี้เฉยๆ อย่างไรล่ะ! ฝีมือการเล่นหมากล้อมของจางเย่สูงกว่าพวกเขาทั้งสิ้น!
ทันใดนั้นจางเย่ก็วางหมาก!
เขาวาง ‘ตัดหมาก[1]’ ที่ใครก็คาดไม่ถึง!
อู๋ฉางเหอพยักหน้า
เซี่ยงหรงถอนหายใจแผ่วเบา “ไม่หลงกล แต่ก็เสียประโยชน์”
อู๋ฉางเหอกล่าว “ช่วยไม่ได้ อีกฝ่ายรับมือลำบาก โต้ไปแบบนี้ดีมากแล้ว”
จางเย่เดินอย่างระมัดระวัง ความจริงเขายังมีกลยุทธ์ที่ใช้ได้อีกมากมาย แต่ก็เลือกวิธีที่ปลอดภัยที่สุด แม้ว่านี่จะทำให้เขาเสียข้อได้เปรียบไปสองสามจุด แต่เพราะฝ่ายตรงข้ามวางหมากสมบูรณ์เกินไป จางเย่จึงไม่มีทางเลือกที่ดีกว่านี้
จักรกลช่างร้ายกาจอย่างแท้จริง!
ร้ายกาจถึงขนาดที่จางเย่รู้สึกต้องเค้นสมองอย่างหนัก!
เฉินอิงขมวดคิ้ว “ทำไมเดินตรงนี้ล่ะ? ก็เห็นชัดๆ นี่ว่า...อ๊ะ รู้แล้ว ขวาห้าเป็นกับดัก ถึงจะดูเหมือนชิ้นเค้กแต่ห้ามกินเด็ดขาด!” เธอดึงกระดานออกมาสาธิตให้ผู้ชมดูทันที “ตรงนี้ค่ะ ถ้าขยับมาตรงนี้ก็จะแย่ ดังนั้นรองศาสตราจารย์จางจึงไม่มีทางเลือก โอ๊ะ ปีเตอร์เดินต่อแล้วค่ะ ตานี้ดูคุ้นๆ ตรง ‘ดัน’ นี่ คือสไตล์ที่เซี่ยงหรงเก้าดั้งชอบใช้ ด้วยหมากสองตัวนี้ รองศาสตราจารย์จางโต้กลับยากแล้ว ปีเตอร์เป็นฝ่ายได้เปรียบแล้วค่ะ!”
ผู้ชมและเหล่านักหมากล้อมที่อยู่หน้าเองก็ใจหาย
สถานการณ์พลิกผันเร็วไปแล้ว!
แต่ทว่า นี่แหละคือเสน่ห์ของหมากล้อม!
ภายในลานประลองเงียบกริบ กระทั่งกรรมการสากลยังติดตามอย่างวิตก
จางเย่หรี่ตาแล้วเดิน ‘ยืด[2]’!
ปีเตอร์ ‘เอื้อม[3]’!
จางเย่ ‘ยัน’!
ปีเตอร์ ‘เรียง’!
การปะทะในตาต่อมาทั้งสองฝ่ายต่างไม่มีใครได้เปรียบเสียเปรียบ!
จางเย่ถูกเรียกกินหมาก!
ปีเตอร์เองก็ถูกจางเย่เรียกกินหมากอย่างรวดเร็วเช่นกัน!
บนกระดานเกิดเป็นสงครามโรมรันพันตู วิธีการเดินของทั้งสองฝ่ายสมบูรณ์แบบ ต่างรุกรับสลับกันไปมา ทำให้เหล่านักเดินหมากทั้งมือสมัครเล่นและมืออาชีพได้แต่ตะลึงตาค้าง!
 
---------------------------------------------------------
 
[1] 断 (คิริ) ตัดหมาก เป็นการเดินที่ป้องกันทางเชื่อมต่อ
[2] 长 (โนบิ) ยืด เป็นการเดินวางติดกับหมากสีเดียวกันให้มีอย่างน้อยสองเม็ด
[3] 扳 (ฮาเนะ) เอื้อม เป็นการวางหมากเพื่อไปหาคู่ต่อสู้
 
 


[Go To Next Chapter]( ./225.md)