##บทที่ 1085 : คุณอู๋เองก็อยากไปงานคอนเสิร์ต?

ในเขตที่พักอาศัย
เสียงเปียโนที่พลิ้วไหวนุ่มนวลก้องกังวาน
 เครื่องดนตรีอย่างเปียโนนี้ เป็นเครื่องดนตรีส่วนน้อยที่ไม่จำเป็นต้องใช้ไฟฟ้าและลำโพงขยายเสียง ทั้งยังสามารถนำไปเล่นกับวงออร์เคสตร้าในฮอลปิดขนาดใหญ่ได้โดยตรง แน่นอนว่า ที่พูดถึงนี้คือแกรนด์เปียโน ในส่วนนี้ ทั้งเสียงของเชลโลและไวโอลินล้วนไม่ดังเท่าแกรนด์เปียโน แม้เปียโนที่จางเย่ซื้อมาจะเป็นเปียโนอัปไรท์[1] แต่ตัวขยายเสียงก็ยังค่อนข้างโดดเด่น ทว่าหากเป็นในสถานที่เปิดโล่งภายนอก เสียงของเปียโนอาจจะแตกต่างกันเล็กน้อย
เพื่อนบ้านไม่กี่หลังรอบๆ ที่พักของคุณอู๋ แว่วเสียงร้องเพลงของชายหนุ่มผู้หนึ่ง แม้ว่าเสียงร้องนั้นจะไม่ได้ดังไปทั่วเขตที่พัก ทว่าพวกเขาก็ยังได้ยินเสียงเปียโนอันแผ่วเบาอยู่
พนักงานรักษาความปลอดภัยที่หน้าประตูหันมองอย่างงุนงง!
ผู้พักอาศัยที่ผ่านไปมาพากันหยุดยืน!
คนมากมายล้วนถูกเสียงเปียโนดึงดูดความสนใจ ฟังจนตกอยู่ในภวังค์!
เพลงร้องจบแล้ว
เสียงเปียโนเองก็ค่อยๆ แผ่วลง
ทุกคนล้วนมองหาไปรอบๆ
"อยู่ที่ไหนน่ะ?"
"บ้านไหนเล่นเปียโน?"
"เสียงจากเครื่องเล่นเพลงหรือเปล่า?"
"ไม่ใช่ ต้องเป็นการเล่นสดแน่ๆ!"
"ใครกันที่มีความสามารถขนาดนี้?"
"ย่านพวกเรามีมืออาชีพแบบนี้อาศัยอยู่ด้วยหรือ?"
……
ที่บ้านของคุณอู๋
ตรงห้องหนังสือชั้นบน
เมื่อบรรเลงท่วงทำนองสุดท้ายจบลง จางเย่ก็ดึงมือกลับมา ปิดฝาครอบเปียโน พลางยิ้มมองอู๋เจ๋อชิง
อู๋เจ๋อชิงเองก็กำลังมองเขา "เพลงนี้ชื่อว่าอะไรคะ?"
จางเย่ตอบ "ไม่เคยจากลา"
อู๋เจ๋อชิงยิ้ม "เป็นเพลงให้ฉันเหรอ?"
"ครับ คิดว่ายังไงบ้าง" จางเย่เองก็ไม่รู้ว่าคุณอู๋ชอบเพลงนี้ไหม
อู๋เจ๋อชิงยิ้มออกมา เอ่ยว่า "ชอบมาก นายเล่นเปียโนได้ตั้งแต่เมื่อไรกัน? ร้องเพลงได้ดีขนาดนี้ตั้งแต่เมื่อไรคะ? หืม?"
จางเย่หัวเราะฮ่าๆ แล้วเอ่ยว่า "เฮ้อ เรื่องเล็กน้อยพวกนี้คุณไม่ต้องใส่ใจก็ได้"
"เปียโนใหม่นี่เพิ่งซื้อมาหรือคะ?"
"ใช่แล้ว เพิ่งซื้อเมื่อตอนบ่าย ผมขับรถขนมาเองเลยนะ ของหนักสุดๆ ไปเลย เกือบทับรถผมพังแน่ะ โชคดีที่รถผมเป็นแบบกันกระสุน ตัวรถสั่งทำแบบพิเศษ"
"ไม่ให้คนมาส่งให้ล่ะ?"
"ผมกลัวว่าคนอื่นจะรู้ที่อยู่คุณ"
"งั้นเปียโนนี้นายก็ขนเข้าห้อง ขนขึ้นชั้นบนมาเองงั้นหรือ?"
"ใช่แล้ว น้ำหนักแค่นี้เรื่องเล็ก"
จางเย่เริ่มโม้
อู๋เจ๋อชิงจ้องไปที่เปียโนหลังนั้น "เปียโนหนักร้อยห้าสิบถึงสองร้อยกิโลกรัม นายแบกขึ้นมาคนเดียวหรือ?"
"แน่นอนสิ" จางเย่คุยโวแบบไม่ละอาย "ไม่ใช่แค่หลังเดียวนะ ต่อให้มัดอีกหลังไว้ด้วยกันผมก็ยกขึ้นมาไหว" คำพูดนี้เป็นการคุยโม้ร้อยเปอร์เซ็นต์
เปียโนร้อยสองร้อยกิโลนี้ ความจริงจางเย่ถึงกับต้องใช้เรี่ยวแรงทั้งหมดที่มีแถมยังอาศัยพลังยุทธ์ในตัว แล้วก็อาศัยที่เลเวลตันจากการกินผลกำลังและผลกำยำไปตอนนั้นด้วย แต่คุณอู๋ไม่ได้เห็นสภาพทุลักทุเลเหงื่อท่วมหัวของหมอนี่เมื่อกี้ ยังจะมีสองหลังอีก? สามสี่ร้อยกิโลกรัม? ต่อให้หมอนี่เพิ่มลมปราณเข้าไปด้วยก็ยกไม่ขึ้นหรอก อีกอย่างลมปราณก็ไม่ได้ใช้กันแบบนี้ แต่เป็นพลังที่ใช้ออกในชั่วพริบตา ใช้ยกสิ่งของไม่ไหว ทำได้แค่ทุบทำลายสิ่งของเท่านั้น
อู๋เจ๋อชิงยกยิ้ม
จางเย่เองก็รู้สึกได้ว่าคุยโวเกินไปหน่อยจึงรีบเปลี่ยนหัวข้อ "อู๋นั่งก่อน นั่งก่อน คุณไม่โกรธผมเรื่องนี้ใช่ไหม?"
อู๋เจ๋อชิงสังเกตเห็นปกเสื้อของเขาเบี้ยวเล็กน้อย อาจเพราะตอนย้ายเปียโนก็เป็นได้ แล้วก็ยังสกปรกนิดหน่อยด้วย จึงยื่นมือออกไปช่วยจัดให้เขา ปัดๆ ฝุ่นที่เกาะอยู่ด้านบนให้ "โกรธอะไรงั้นหรือ?"
จางเย่ยืนนิ่งให้เธอจัดการ "เรื่องที่ผมไปเดอะแมสก์ซิงเกอร์แล้วไม่ได้บอกคุณ ความจริงไม่ใช่ว่าไม่อยากบอกนะ เดิมทีผมตั้งใจจะบอกกับคุณแค่คนเดียว ปรากฏว่าคิดอยู่นานก็ยังไม่กล้าบอกคุณ ประเด็นคือผมยังไม่เคยร้องเพลงมาก่อน ตอนที่ขึ้นเวทีไปร้องเพลงครั้งแรกก็เป็นการแข่งใหญ่โตขนาดนี้แล้ว ก่อนหน้านี้คิดไว้แล้วว่ายังไงสักสองรอบก็แพ้แล้ว ขายหน้าจะตาย สู้ไม่พูดดีกว่า ดังนั้นจึงคิดไว้ว่าถ้าหากคว้าแชมป์มาได้จริงๆ แล้วค่อยบอกคุณ ความจริง พอคว้าแชมป์เปี้ยนมาได้แล้วผมก็รีบมายอมรับผิดทันทีเลยนะ เพลงเมื่อครู่ผมตั้งใจฝึกซ้อมนานมาก"
อู๋เจ๋อชิงเอ่ยด้วยความอบอุ่นว่า "ฉันดีใจแทนนายยังแทบไม่ทัน จะโกรธได้ยังไง? ครั้งนี้นายสามารถเชิดหน้าชูตาได้แล้ว ไม่ผิดหรอก นายไม่ได้ทำให้ฉันขายหน้าจริงๆ"
จางเย่ยิ้มพลางตอบว่า "นั่นสินะ"
"ถอดเสื้อออกมาสิ เดี๋ยวฉันจะซักให้ สกปรกหมดแล้ว" อู๋เจ๋อชิงเอ่ย
"ตกลง" เขาเองก็ไม่เกรงใจ
"หิวหรือยัง?"
"ไม่หิว"
"งั้นรออีกเดี๋ยวค่อยทานนะ?"
"ได้"
"งั้นนายช่วยทำอะไรให้ฉันสักอย่างสิ"
"หืม? ทำอะไร"
อู๋เจ๋อชิงเองก็ไม่ได้บอก พลิกหาของอยู่ในห้องหนังสือแล้วหยิบพู่กัน หมึก กระดาษ แท่นฝนหมึกออกมา จากนั้นก็เริ่มฝนหมึกโดยไม่พูดพร่ำทำเพลง ก่อนเอ่ยว่า "ช่วยเขียนเนื้อเพลงของเพลงเมื่อกี้นี้ให้ฉันหน่อยสิ ฟังแค่รอบเดียว จำไม่ได้ นายเขียนเสร็จแล้วฉันจะเอาไปแขวนแล้วลองดูให้ดีๆ อีกครั้ง"
จางเย่รีบพูดว่า "ไม่มีปัญหา"
"หมึกพร้อมแล้ว"
"อยากได้ตัวอักษรแบบไหน?"
"นายเขียนได้กี่ประเภท?"
"ข่ายซู สิงซู ลี่ซู ส่าวซู ผมเขียนได้หมด"
เขาพูดในใจว่าลูกพี่ยังเขียนฟ้อนต์ ‘ไมโครซอฟต์หย่าเฮย’ [2] ได้ด้วยนะ แต่ว่าคุณอู๋ย่อมฟังไม่เข้าใจแน่นอน
คุณอู๋ยิ้ม "ตัวอักษรสิงซูแล้วกันค่ะ ฉันชอบสิงซูของนาย"
"ได้เลย!" จางเย่ขยับพู่กันทันที
เนื้อเพลงหนึ่งแถว เขียนออกมาอย่างลื่นไหลราวธารารินเมฆาคล้อย!
อู๋เจ๋อชิงคีบกระดาษเซวียนผึ่งให้แห้งไปพลางมองดูไปพลาง ยิ่งมองก็ยิ่งชอบ
แต่ขณะที่เธอจ้องมองตัวอักษร จางเย่กลับมองดูเธอ ฤดูร้อนแล้ว ชุดที่คุณอู๋สวมจึงค่อนข้างโปร่งบาง แลดูนุ่มนวลสง่างามและคล้ายชุดกี่เพ้าบางเบาแบบคลาสสิก เขาเองยิ่งมองก็ยิ่งชอบเช่นกัน
ทันใดนั้นเอง อู๋เจ๋อชิงก็เงยหน้าขึ้น "จริงสิ มีเรื่องจะบอก เรื่องที่นายถูกแบนนับจากวันนี้ไปจะถูกยกเลิกอย่างเป็นทางการแล้วนะคะ แม้ทางสมาคมสื่อฯ จะไม่สามารถออกแถลงการณ์หรือหนังสือใดๆ และไม่อาจประกาศชี้แจงกับภายนอก แต่ว่าจากนี้ไปข่าวและรายการของนายจะไม่ถูกควบคุมแล้ว ความจริงเดิมทีก็มีการหารือเรื่องปลดแบนนายช่วงนี้อยู่ เพราะเดอะแมสซิงเกอร์เป็นเหตุ นายทำเรื่องอึกทึกครึกโครมขนาดนี้ แบนนายไว้ไม่ไหวแล้ว ทำได้แค่คว้าประโยชน์จากสถานการณ์ผลักเรือตามน้ำไป ถึงแม้ว่าภายในจะยังมีคนไม่เห็นด้วยอยู่บ้าง แต่ฉันจัดการแล้ว ไม่ใช่เรื่องใหญ่อะไร...อืม สารคดีฝุ่นมลพิษเบื้องบนเองก็อาจจะสามารถผ่อนปรนให้ได้ ฉันคิดว่าภายหลังหลังจากตัดต่อสักหน่อยก็ยังมีหวังว่าจะได้ออกอากาศ เรื่องนี้ฉันตามให้ได้ค่ะ"
ปลดแบนแล้ว?
ลูกพี่เป็นอิสระแล้ว?
เรื่องเหนือความคาดหมายนี้เป็นข่าวที่ทำให้จางเย่กระตือรือร้นมากที่สุดในหลายวันที่ผ่านมา!
จางเย่ยิ้มพลางเอ่ย "ขอบคุณมากครับอู๋"
อู๋เจ๋อชิงเอ่ยว่า "นี่เป็นสิ่งที่นายต่อสู้เพื่อให้ได้มา ฉันไม่ได้มีส่วนด้วยสักเท่าไร นายคว้าแชมป์ของเดอะแมสก์ซิงเกอร์มาได้ ถอดหน้ากากออกตอนถ่ายทอดสด จะแบนนายได้ยังไง? อีกอย่างเพลงของนายเองก็ยอดเยี่ยมมาก นี่คือกุญแจสำคัญ ในนั้นมีเพลงที่ให้พลังบวกไว้ตั้งมากมาย เช่น 'ต้องสู้ถึงจะชนะ' หรือ 'ชีวิตไม่ได้มีเพียงเท่านี้' แล้วก็ 'รักเธอจริงๆ' นี่ช่วยเปลี่ยนภาพลักษณ์นายไปมาก ดังนั้นไม่ต้องขอบคุณฉัน นี่เป็นโอกาสที่นายไขว่คว้ามาด้วยตัวเอง ถ้าหากไม่มีเรื่องครั้งนี้ นายอยากปลดแบนอย่างเร็วที่สุดก็ต้องรอเดือนหน้าหรืออาจจะเป็นเดือนถัดๆ ไปเลยก็ได้"
จางเย่กะพริบตา "เพลงหลักสากลนิยมของผมเองก็มีพลังบวกมากนะ"
เขาชอบเพลงนั้น!
ในวันนั้น ร้องออกมาได้อย่างดุดันมาก!
ในวันนั้น ความรู้สึกที่ได้ยืนร้องเพลงอยู่เบื้องหน้าทั้งห้องส่งมันน่าพึงพอใจมาก!
อู๋เจ๋อชิงมองเขา "เพลงนี้คุณไม่ต้องพูดถึงแล้ว คุณรู้ไหมว่าเพลงนี้ก่อเรื่องวุ่นวายไว้มากขนาดไหน?"
จางเย่ยิ้ม "ตกลง ผมทราบแล้ว หลังจากนี้ผมจะร้องให้น้อยลงแล้วกัน"
อู๋เจ๋อชิงถาม "เตรียมคอนเสิร์ตไปถึงไหนแล้วล่ะ?"
จางเย่ตอบ "เฮ้อ ยังไม่ได้คิดเพลงให้เรียบร้อยเลย"
อู๋เจ๋อชิงยิ้ม "ค่อยๆ คิด ยังไม่ต้องรีบ เพลงที่นายร้องต้องเพราะทุกเพลงแน่นอน"
คำพูดนี้จางเย่ฟังแล้วชอบใจเป็นที่สุด ภายในใจรู้สึกอบอุ่นยิ่งนัก เขาไม่เคยพบหญิงสาวอย่างคุณอู๋มาก่อนเลย เหมือนกับว่าไม่ว่าตนจะทำอะไรคุณอู๋ก็จะคิดว่าดีไปหมดทุกอย่าง สนับสนุนเขาไปทุกอย่าง นอกจากนี้คำพูดมากมายที่เขาไม่อยากพูด ความลับบางอย่างที่เขาอยากปกปิดไว้ คุณอู๋เองก็ไม่เคยถามให้มากความสักประโยค เว้นที่ว่างมากมายไว้ให้และเคารพจางเย่เป็นอย่างยิ่ง คอยอยู่ข้างกายเขา สนับสนุนเขา เป็นกำลังใจให้เขามาตลอดเส้นทาง
อู๋เจ๋อชิงพลันเอ่ยว่า "บัตรคอนเสิร์ตยังมีอยู่ไหม?"
จางเย่งุนงง "ผมมีอยู่แล้ว ทำไมหรือ?"
อู๋เจ๋อชิงยิ้มๆ "อยากไปฟังนายร้องเพลงที่งานน่ะค่ะ"
"คุณจะไปจริงๆ เหรอ?"
"จริงสิ ฉันจะไปเป็นการส่วนตัว"
"ถึงวันออกอากาศจะเป็นวันเสาร์ แต่วันถ่ายทำเป็นวันศุกร์ตอนบ่าย คุณไม่ไปทำงานเหรอ?"
"ขอลาหยุดสิ คู่หมั้นของฉันแสดงคอนเสิร์ตทั้งที ต่อให้ฟ้าถล่มฉันก็จะไป"
ดูคนเขาพูดเข้าสิ!
จางเย่ฟังแล้วชื่นใจเหลือเกิน!
"ได้! ผมจะหาบัตรให้คุณ เป็นแถวหน้าสุดแน่นอน!"
"ไม่จำเป็น นั่งที่ไหนก็ได้ทั้งนั้น"
"ได้ยังไง ถ้านั่งไกลคุณก็มองไม่เห็นผมสิ"
แค่คิดว่าวันนั้นอู๋เจ๋อชิงจะนั่งอยู่ด้านล่างเวทีฟังเขาร้องเพลง จางเย่เองก็รู้สึกตั้งตารอขึ้นมา แถมยังตื่นเต้นขึ้นมาด้วย ทันใดนั้นเขาพลันคิดเพลงเพลงหนึ่งออก เขารู้แล้วว่าตนเองจะร้องเพลงอะไร
มันคือบทเพลงที่ไพเราะมาก
เป็นอีกเพลงที่เกี่ยวข้องกับความฝัน
--------------------------
[1] เป็นเปียโนที่มีสายและโครงวางในแนวตั้ง และขึงสายเปียโนตั้งแต่ด้านล่างจนถึงด้านบนของเปียโน แต่เปียโนประเภทนี้ไม่สามารถควบคุมการสร้างเสียงได้นุ่มนวลเท่าแกรนด์เปียโน อย่างไรก็ตามเทคโนโลยีปัจจุบันมีการปรับปรุงโครงสร้างภายในให้ซับซ้อนมากยิ่งขึ้น ทำให้ได้คุณภาพเสียงที่ดีขึ้นโดยใช้พื้นที่ในการตั้งวางน้อยกว่าแกรนด์ แต่ให้เสียงที่ใกล้เคียงมากขึ้น
[2] 微软雅黑 ไมโครซอฟท์หย่าเฮย เป็นรูปแบบตัวอักษรที่พัฒนาขึ้นในปี 2004 ใช้เป็นรูปแบบอักษรตั้งต้นของภาษาจีนทางการในระบบปฏิบัติการ Windows Vista


[Go To Next Chapter]( ./186.md)