##บทที่ 1133 : จางเย่หัตถ์เทวะ!
 บนเวยป๋อเต็มไปด้วยเสียงหัวเราะ
"พรืด!"
"ขำจะตายอยู่แล้ว!"
"เจ้าจางเย่นี่ทำไมถึงพล่ามเก่งขนาดนี้!"
"ฮ่าๆๆๆๆ เขาก็เป็นแบบนี้มาตลอดไม่ใช่หรือไง"
"หมากล้อมสะท้อนคนจริงๆ ทั้งไร้สาระแล้วก็แหวกขนบเป็นบ้า!"
"ไม่มีใครตีฝีปากเทียบเขาได้อยู่แล้ว นายจะปั่นอะไรคอมพิวเตอร์เครื่องหนึ่งกันหา หมอนี่ชอบทำให้คนเกลียดจริงๆ! แต่วันนี้ก็ต้องสนับสนุนเขาต่อไป ไม่มีตัวเลือกอื่นแล้ว!"
"สู้ๆ นะ!"
"พวกเราแพ้ไม่ได้แล้ว!"
"ใช่ ถ้าครั้งนี้ยังชนะไม่ได้ก็จบเห่แล้ว!"
"ทุกอย่างต้องพึ่งจางเย่แล้ว!"
"ต้องชนะเท่านั้น ต่อไปนี้ฉันจะเป็นแฟนคลับเดนตายของเขา!"
"ฉันเปลี่ยนจากเฉยๆ มาเป็นแฟนคลับเขาแล้ว! เขาเดินหมากได้ยอดเยี่ยมมาก!"
"แม่ง วันนี้จางเย่ฉีดเลือดไก่เข้าไปหรือไง? ดุดันอะไรขนาดนี้?"
"ใช่ กลายเป็นคนละคนกับเมื่อวานเลย! เหมือนแค่คืนเดียวก็ 'สำเร็จเคล็ดวิชา' แล้ว? นี่เป็นการเล่นพิสดารอะไรของมารดามันกันนะ!"
ในสนามแข่ง
ในที่สุดคนอเมริกันก็เดือดดาลขึ้นมาแล้ว ฝ่ายตัวแทนรีบค้านกับกรรมการทันทีว่าจางเย่รบกวนการเดินหมากของปีเตอร์
กรรมการคิดอยู่ครู่หนึ่งก็ตักเตือนจางเย่เล็กน้อย
จางเย่วางมือ แสดงท่าทางว่าตนนั้นใสซื่อ
ปีเตอร์ยังคง 'ครุ่นคิด' อยู่
ทางฝั่งมนุษย์กลับตื่นตัวถึงขีดสุด!
ระหว่างการถ่ายทอดสด
อวี๋อิ่งอี๋เอ่ยด้วยความตื่นเต้น "จางเย่วันนี้แตกต่างกับเมื่อวานอย่างสิ้นเชิงเลยค่ะ!"
เฉินอิงเจ็ดดั้งรีบตอบ "เรื่องนี้ฉันบอกความลับได้อย่างหนึ่งค่ะ เมื่อคืนวาน รองศาสตราจารย์จางมาที่สมาคมหมากฯ เพื่อหาข้อมูล พวกเราช่วยเขาค้นหาข้อมูลเกมหมากล้อมของนักเล่นหมากล้อมระดับท็อปทั้งในและนอกประเทศ รองศาสตราจารย์จางนั่งดูอยู่ทั้งคืนเลยค่ะ!"
อวี๋อิ่งอี๋เอ่ยอย่างงุนงง "อาจารย์เฉิน คุณจะบอกว่าใช้การศึกษาค้นคว้าแค่คืนเดียวก็ทำให้ทักษะหมากของรองศาสตราจารย์จางเปลี่ยนแปลงไปถึงขนาดนี้งั้นหรือคะ?"
เฉินอิงเองพึมพำ "อันนี้ฉันก็ไม่ทราบเหมือนกันค่ะ"
"นี่มันไม่เป็นวิทยาศาสตร์เลย!" อวี๋อิ่งอี๋เองก็ไม่อยากเชื่อ
เหล่าผู้ชมที่อยู่หน้าโทรทัศน์ฟังแล้วก็ปากอ้าตาค้าง!
เฉินอิงครุ่นคิดแล้วยิ้มขื่น "บางทีนี่อาจเป็นความแตกต่างระหว่างคนมีพรสวรรค์กับคนธรรมดา ปีเตอร์ดูถูกมนุษย์เกินไป บางทีมันอาจไม่เคยคิดมาก่อนเลยว่าจะมีคนแบบรองศาสตราจารย์จางอยู่!" จากนั้นเธอก็เปลี่ยนคำพูด เพราะได้บทเรียนจากที่หน้าแตกเพราะอวยจางเย่เกินไปเมื่อวาน "แต่ว่าปีเตอร์เองก็ยังไม่แพ้ มันยังมีโอกาสอยู่ การตัดสินใจเดินหมากตาต่อไปของมันสำคัญมาก พวกเรามาดูกันค่ะว่ามันจะทำยังไง!"
เวลาน้อยลงทุกที
เวลาในเครื่องจับเวลาของจางเย่ยังเหลือเฟือ แต่เวลาของปีเตอร์ใช้ไปไม่น้อยแล้ว กติกาของศึกระหว่างมนุษย์กับจักรกลนี้ยึดตามกฎดั้งเดิมของทางฝั่งจีน การแข่งใช้แต้มชดเชย 7.5 คะแนน มือหมากทุกคนมีเวลาสองชั่วโมงและนับถอยหลัง[1]หกสิบวินาทีสามครั้งเป็นเวลาตัดสิน แต่จางเย่เพิ่งใช้เวลาในการคิดไปครึ่งชั่วโมงกว่า ส่วนปีเตอร์ใช้เวลาคิดไปแล้วถึงหนึ่งชั่วโมงยี่สิบนาที
จางเย่ค้นพบจุดอ่อนอีกอย่างหนึ่งของปีเตอร์อย่างเฉียบคม ความสามารถในการคำนวณและวิเคราะห์เป็นข้อได้เปรียบของคอมพิวเตอร์ big data และความรอบคอบในการวิเคราะห์ตรรกะของมันเป็นสิ่งที่มนุษย์ไม่มีวันเทียบได้ แต่ว่าเมื่ออยู่ต่อหน้ากระดานที่ซับซ้อนนี้มันกลับกลายเป็นอุปสรรคต่อเอไอ ความรอบคอบของเอไอแทบจะไม่ยินยอมให้เกิดข้อผิดพลาด ขอเพียงเป็นสถานการณ์ที่ซับซ้อนสักหน่อยก็ทำให้เอไอจมอยู่กับการครุ่นคิดได้แล้ว ก่อนหน้านี้ก็เคยเกิดเหตุการณ์คล้ายๆ กันนี้สองสามครั้ง มันจะขยับมือก็ต่อเมื่อในฐานข้อมูลรวบรวมและวิเคราะห์เสร็จแล้ว แน่นอน นักออกแบบชาวอเมริกันจะต้องตั้งระบบเกี่ยวกับกฎการแบ่งเวลาให้มันแน่ แต่ถึงจะเป็นเช่นนี้ บนตัวเลือกระหว่างเวลากับยินยอมให้ตัวเองเกิดข้อผิดพลาด เอไอย่อมไม่มีความสามารถในการตัดสินใจและแก้ปัญหาได้แบบมนุษย์!
ในที่สุดปีเตอร์ก็ขยับแล้ว!
บนหน้าจอคอมพิวเตอร์ ปีเตอร์วางหมากแล้ว!
เฉินอิงเสียงดัง "โอ้ วางหมากแล้วค่ะ! การเลือกครั้งนี้เปราะบางมาก! ไม่น่าเชื่อว่ามันจะวางบนแหที่รองศาสตราจารย์จางทอไว้!"
จางเย่มองปราด ถอยหมากกลับมาเม็ดหนึ่ง
ครั้งนี้ปีเตอร์ไม่ลังเล เรียง!
จางเย่โจมตีอย่างรุนแรง
ปีเตอร์ ดัก
จางเย่ยิ้ม ยอดเยี่ยม ยอดเยี่ยมจริงๆ!
คิดไปนานขนาดนั้น แม้ต้องจ่ายด้วยเวลาราคาแพงคือแต่ก็คุ้มค่า ปีเตอร์เกือบแก้ปริศนาของสูตรเคลื่อนจักรวาลของจางเย่ออกแล้ว หมากไม่กี่ตาในช่วงเริ่มการแข่งนั้นไม่ใช่หมากสไตล์เคลื่อนจักรวาล ดังนั้นจึงกลายเป็นจุดอ่อนบนแหตาข่ายของจางเย่ ผลคือเกือบจะถูกปีเตอร์มองออก สามารถถูกโจมตีทำลายได้ทุกเมื่อ ปีเตอร์บีบจางเย่ให้มาเผชิญหน้ากับมันได้สำเร็จแล้ว ไม่มีทางวางตำแหน่งอย่างราบรื่นและมั่นคงได้อีก!
จางเย่ถอย
ปีเตอร์ตีกระหนาบ
จางเย่เข้าหา
ปีเตอร์เรียกกิน
จางเย่ครุ่นคิด ทำได้เพียงปล่อยให้มันกิน
ปีเตอร์กินหมากดำเม็ดหนึ่ง
เพียงลงหมากหนึ่งครั้ง ก็พลิกเปลี่ยนสถานการณ์ไปแล้ว!
อวี๋อิ่งอี๋ร้องออกมา "แย่แล้ว! ถูกกินหมากไปแล้ว!"
เฉินอิงเองก็กล่าว "แย่แล้ว สถานการณ์ไม่สู้ดีแล้วค่ะ หมากดำเม็ดนี้ถูกกิน ทำให้รูปแบบปั่นป่วนไปหมด ถ้าทางด้านนี้ถูกปีเตอร์โจมตีละก็ มุมเล็กก็จะถูกปีเตอร์ล้อมไว้ทั้งหมด และหากใช้มุมเล็กมาโจมตีเข้าตรงกลางอีกละก็ ต่อให้รองศาสตราจารย์จางสามารถล้อมอาณาเขตสองฝั่งได้แต่ก็บอกยากว่าใครจะเป็นฝ่ายชนะ รองศาสตราจารย์จางได้ลงหมากก่อนแล้วก็ต้องเสียแต้มต่อเจ็ดจุดห้า สถานการณ์ในตอนนี้ค่อนข้างพูดยากแล้วค่ะ!"
สถานการณ์ตึงเครียดขึ้นมาอีกรอบ!
ปีเตอร์ใช้ความสามารถในการคำนวณวิเคราะห์ที่แข็งแกร่งของมันกรุยทางรอดออกมาสายหนึ่ง!
คนอเมริกันร่ำร้องว่าเยี่ยมอยู่ในใจ พวกเขารู้อยู่แล้วปีเตอร์ไม่มีทางแพ้!
ดี!
เด็กดี!
ฆ่ามันซะ!
อย่าให้มันมีโอกาสอีก!
ฆ่ามันตรงตำแหน่งกลางนี่แหละ!
จางเย่สกัด!
ปีเตอร์ยังขยับเข้ามา!
จางเย่ตีกระหนาบมันอีกเม็ด!
ปีเตอร์เข้าทางขวา!
ผู้ชมในห้องกดดันถึงขีดสุด!
เป็นความรู้สึกเหมือนตกจากสวรรค์ลงสู่นรก!
หูเลี่ยงร้อง "มุมถูกปีเตอร์ยึดแล้ว!"
สวีหานไม่อยากเชื่อ "ตำแหน่งตรงกลางเองก็ถูกรุกใกล้เรื่อยๆ จบแล้ว เกมนี้จบแล้ว!"
"รองศาสตราจารย์ไม่น่าทิ้งหมากเมื่อกี้เลย" มือหมากห้าดั้งคนหนึ่งตะโกน
หลี่อี้เก้าดั้งกลับเอ่ยว่า "หมากเม็ดนั้นไม่ทิ้งไม่ได้ เขาไม่มีทางเลือก!"
หลิวหงเก้าดั้งตบหน้าผาก เอ่ยด้วยความเจ็บปวดว่า "วิธีการเล่นของรองศาสตราจารย์จางโดนมองออกซะแล้ว!"
ความจริงแล้วหมากทั้งสองฝั่งที่ด้านล่างของปีเตอร์ยังไม่ใช่หมากตาย เพราะจางเย่เองก็ยังไม่ได้ล้อมหมากเต็มรูปแบบ ทำเพียงแค่วางเขตอิทธิพลขนาดใหญ่โดยขยายวงล้อมพื้นที่บนกระดาน แต่ถ้ายังเล่นแบบนี้ต่อไป จางเย่ก็อาจเสียพื้นที่ทางด้านบนให้กับปีเตอร์ จากนั้นตรงกลางก็จะถูกทะลวงแล้ว! แล้วยังอาจเสียอาณาเขตด้านล่างไปด้วย สถานการณ์หมากล้อมแบบนี้เรียกว่า กระทบเป็นโดมิโน เป็นสถานการณ์ที่อันตรายอย่างยิ่ง!
ชาวเน็ตตื่นตระหนกแล้ว
"จะแพ้แล้วเหรอ?"
"ไม่ไหวเหรอนี่?"
"สมควรตายเอ๊ย!"
"แผนพังแล้ว!"
"อาจารย์จางทำอะไรสักอย่างสิ!"
"ยันไว้!"
"ทนไว้สิอาจารย์จาง! ทนไว้!!"
ถึงแม้ว่าจะดำเนินมาถึงช่วงกลางเกม แต่ว่าผลแพ้ชนะกลับใกล้เผยออกมาในอีกไม่กี่ตานี้แล้ว!
เวลานี้ จางเย่พลันเงียบลง
อีกด้านหนึ่ง
เหล่าผู้เล่นมืออาชีพต่างกำลังให้คำแนะนำแม้ว่าถ้อยคำพวกนี้จางเย่จะไม่ได้ยินก็ตาม!
มืออาชีพเจ็ดดั้งคนหนึ่งเอ่ย "ตัดหมากขาวที่หกสิบเจ็ด!"
หูเลี่ยงรีบเอ่ยว่า "ไม่ได้! เดินตรงนั้นก็ถูกบีบให้ตาย!"
สวีหานพูดเสียงดัง "ตรงกลางยังเดินได้!"
หลี่อี้ตอบ "ไม่มีทางแล้ว ตรงนั้นถูกจำกัดให้ตายแล้ว!"
หลิวหงกัดฟัน "จางน้อยไม่มีทางเลือกแล้ว!"
อู๋ฉางเหอมองจออย่างเอาเป็นเอาตาย ไม่มีหนทางเลยแม้แต่นิดเดียว!
"เสี่ยวเซี่ยง!" ซ่านตงเหอเอ่ยอย่างกังวล
เซี่ยงหรงเก้าดั้งไม่เอ่ยอะไรออกมาสักคำ
ซ่านตงเหอรู้ได้ว่าแย่แล้ว!
จางเย่เป็นฝ่ายถูกกระทำแล้ว!
ปีเตอร์พลิกวิกฤตได้จริงๆ!
ทำยังไงดี?
จะวางหมากยังไงดี?
ไม่มีหนทางชนะได้จริงๆ หรือ?
มนุษย์ไม่สามารถเอาชนะเอไอได้จริงๆ หรือ?
ชาวอเมริกันเผยรอยยิ้ม ชนะแล้ว! กระดานนี้ชนะแน่แล้ว! ไม่ว่าจางเย่จะเดินอย่างไร หลังจากสิบตานี้ หมากตรงกลางกระดานจะต้องถูกสังหาร จางเย่ย่อมไม่มีทางกอบกู้สถานการณ์อย่างแน่นอน!
เฉินอิงเองก็วิเคราะห์สถานการณ์ให้ผู้ชม "ถ้ารองศาสตราจารย์จางรุกก็จะสูญเสียตรงนี้ไป ถ้าหาก…" หลังวิเคราะห์วิธีการที่จางเย่สามารถตอบโต้ได้ออกมาเจ็ดแปดวิธี สีหน้าของเฉินอิงก็ขาวซีดขึ้นมา เธอพลันค้นพบว่าไม่ว่าจางเย่จะเดินหมากอย่างไรต่างก็ไม่มีวิธีทวงคืนเขตอิทธิพลได้เลย!
ไม่มีทางแล้ว!
ไม่มีทางแล้วจริงๆ!
หน้าโทรทัศน์
แม่คำราม "ไอ้ลูกบ้าแกมัวทำอะไรน่ะ! ไม่ใช่ว่าจะชนะแล้วเหรอ?"
พ่อมีสีหน้าดำคล้ำ "รูปแบบของเขตอิทธิพลเปลี่ยนไปแล้ว!"
มีนักหมากล้อมบางคนปิดโทรทัศน์
"พ่อ ปิดทำไมล่ะ?"
"ไม่ดูแล้ว"
"ทำไมล่ะ! ช่วงสำคัญเลยไม่ใช่เหรอ!"
"จางเย่ชนะไม่ได้หรอก"
สถานการณ์ตอนนี้ไม่มีใครเชื่อว่าจางเย่จะพลิกกระดานได้แล้ว!
เทพเซียนเองก็ไร้กำลังต่อต้านสวรรค์!
บรรยากาศตึงเครียด!
คนจำนวนมากต่างมองไปที่จางเย่ในโทรทัศน์ซึ่งกำลังนิ่งเงียบ!
แต่ในตอนนั้นเอง คนจำนวนมากยังมองอย่างสับสนงุนงง จางเย่ก็พลันยิ้มออกมา!
ยิ้ม?
นายยิ้มทำไม?
เฉินอิงสับสน!
คนอเมริกันงุนงง!
อู๋ฉางเหอ ซ่านตงเหอและคนอื่นๆ เองก็มึนงงไปชั่วขณะ!
ไม่มีใครรู้ว่าทำไมจางเย่ถึงยิ้มออกมา!
จากนั้นผู้ชมก็เห็นจากเย่คลิกหมากดำเม็ดหนึ่ง
เฉินอิงเอ่ย "รองศาสตราจารย์จางจะลงหมากแล้ว!"
ทุกคนจ้องมองเขา!
ทุกคนพากันกลั้นหายใจ!
จางเย่ยังคงยิ้ม เพราะเขารู้ถึงความน่ากลัวของความบังเอิญ เขามีความสุขจนกลั้นไม่อยู่แล้ว! ตำแหน่งมุมนี้ ความจริงแล้วเหมือนเคยเห็นมาก่อน ดังนั้นตอนที่นิ่งเงียบไปความจริงจางเย่แอบกินแคปซูลค้นหาความทรงจำ กำลังค้นหาสูตรหมากล้อมที่เขาเคยเห็นที่โลกเดิมในสมองของตัวเองอยู่ โลกนี้ไม่สามารถเกิดเหตุการณ์ที่ซ้ำกันได้ แต่เพราะการเปลี่ยนแปลงของหมากล้อมมีมากเกินไปดังนั้นเหตุการณ์ที่คล้ายกันยังสามารถเกิดขึ้นได้!
เหมือนกับเกมอันสิ้นหวังในตอนนี้!
กระทั่งตัวจางเย่มองดูเองเขายังคิดว่าจะแพ้แน่ ตัวเขาก็ไม่คิดว่าตนจะพลิกกระดานได้ ปีเตอร์โกะแข็งแกร่งมากจริงๆ!
แต่ในตอนนี้ ในสมองเขาพลันปรากฏสูตรหมากล้อมสูตรหนึ่ง นั่นเป็นกระดานหมากในการแข่งช่วงสำคัญของกู่ลี่ปีนั้น บนตำแหน่งมุมเป็นจุดที่จางเย่รู้สึกคุ้นเคย ตอนนี้เมื่อมองดูดีๆ ก็พบว่าไม่ใช่เหมือนเคยเห็นมาก่อนแล้ว!
นี่มันแทบจะเป็นแบบเดียวกันเลย!
กู่ลี่ในปีนั้นก็เป็นหมากดำ!
กู่ลี่ในปีนั้นเองก็ถูกบีบให้ตายอยู่บนมุมนี้!
สถานการณ์เดียวกัน!
ทางเลือกเดียวกัน!
จากนั้น ในช่วงเวลาที่สำคัญที่สุดกู่ลี่ก็ลงหมากไปหนึ่งเม็ด ก็คือหมากเม็ดนี้ ทำให้คนจำนวนมากตกใจจนแทบบินขึ้นสวรรค์ ก็คือหมากเม็ดนี้ที่ทำให้ถูกคนจำนวนมากยกย่องว่าเป็นยอดฝีมืออันดับหนึ่งในวงการหมากล้อม!
จางเย่คลิกหมากดำ ค่อยๆ ยกขึ้น วางลงที่ตำแหน่งนั้น!
เฉินอิงร้องเสียงดัง "วางหมากแล้ว! รองศาสตราจารย์จางวางหมากแล้ว! ตรงนี้...เอ๋ ทำไมเป็นตรงนี้ล่ะ? ถ้าหากเป็นตรงนี้ ถ้าปีเตอร์โจมตีมา มัน…"
ครั้นหมากเม็ดนี้วางลงไปทุกคนล้วนจับต้นชนปลายไม่ถูก!
ไม่มีใครคาดคิดว่าจางเย่จะลงหมากตรงนี้ ลงในตำแหน่งที่ไม่เหมาะสมได้ขนาดนี้ ทันใดนั้น พลันไม่มีคนเข้าใจความต้องการของจางเย่!
เฉินอิงไร้เรี่ยวแรว "จบแล้ว หมากตานี้เรียกว่าหมากดีไม่ได้ ดูท่ารองศาสตราจารย์จางจะไร้หนทางแล้วจริงๆ ลงหมากตรงนี้ ไม่มีทางตอบโต้...." แต่ทันใดนั้นเอง เฉินอิงพลันเหม่อลอย เธอคล้ายจะค้นพบบางสิ่ง รีบปราดมองกระดานหมากอีกครั้ง
ครั้งนี้เอง เฉินอิงนิ่งงัน!
เธอแทบจะกระโดดลุกจากเก้าอี้ "นี่! นี่! สวรรค์!"
อวี๋อิ่งอี๋งุนงง "เกิดอะไรขึ้นคะ?"
เฉินอิงตื่นเต้นแทบบ้าแล้ว!
"มือเด็ด!"
"รองศาสตราจารย์จางเดินปล่อยฝีมือร้ายกาจเด็ดดวงออกมา!"
"ไม่สิ! ไม่ใช่มือเด็ด!"
"นี่มัน...นี่มันหัตถ์เทวะ!"
 
————————————-
[1] 读秒 (dú miǎo) หรือที่เรียกกันว่า เบียวโยมิ เป็นเวลาเสริมหลังจากที่ใช้เวลาหลักหมดแล้ว มักจะให้เดินในหลักวินาที ต่อหนึ่งตาเดิน หากใช้หมดจะหมดเวลา
 
 
 


[Go To Next Chapter]( ./234.md)