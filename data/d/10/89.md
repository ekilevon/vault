##บทที่ 989 : แค่จางเย่สองพยางค์ก็ร้อยห้าสิบล้านแล้ว!
หลายวันต่อมา
โฆษณาของ ‘เดอะแมสก์ซิงเกอร์’ ออกฉายแล้ว
ตอนแรกคือคืนวันเสาร์เวลาสองทุ่ม ฉายทางช่องทีวีดาวเทียมนครหลวง เมื่อโฆษณาออกฉายก็ดังไปทั่วทั้งโลกออนไลน์ทันที เหล่าผู้ชมถูกกระตุ้นให้อยากดูแล้ว!
"ถอดหัวโขน"
"สวมหน้ากาก"
"กลายเป็นคนใหม่ในสนามรบ"
"ชุมนุมผู้เข้มแข็ง ละทิ้งชื่อเสียง ใช้แต่เสียงเพลงเข้าร่วมการประลองที่ยุติธรรม"
"ตำนานเล่าขาน ควรได้เห็นด้วยตา"
"ความสมบูรณ์แบบ ล้วนอาศัยการพิชิตราบคาบ"
"ใช้พลังที่แท้ ปลุกเสียงเพลงให้บ้าคลั่ง"
"นักร้องหน้ากาก ราชาแห่งนักร้อง"
"ฉันมาแล้ว!"
ภาพบนจอเปล่งประกายเจิดจ้า
มุมกล้องและรูปแบบตัวอักษรอันยอดเยี่ยม!
ทั้งยังมีบทที่ทำให้ทุกคนต้องเลือดลมเดือดพล่าน!
แม้จะเป็นคลิปสั้นๆ แค่ไม่กี่สิบวินาที แต่ก็ทำให้คนที่เห็นต้องตกตะลึง
ขณะนี้ในเวยป๋อก็เริ่มมีการพูดถึงแล้ว
"ในที่สุดก็มาแล้ว!"
"รายการที่จางเย่วางแผนงานเอง ยังไงก็น่าสนุกอยู่แล้ว!"
"โฆษณาดุเดือดมาก! ถอดหัวโขน สวมหน้ากาก? คราวนี้จะมีใครมาบ้างนะ!"
"ไม่รู้เหมือนกัน ทางบีทีวีไม่พูดถึงเลย!"
"เห็นว่ามีดาราระดับเอด้วยล่ะ!"
"จริงหรือเปล่า?"
"ดาราระดับเอหรือสูงกว่า ถือเป็นจุดสูงสุดของประเทศนี้แล้วนะ พวกเขายังจะยอมละทิ้งตัวตน สวมหน้ากากเพื่อประมือกับคนอื่นๆ ด้วยเหรอ? ถ้าชนะก็สมควรอยู่ แต่ถ้าแพ้ขึ้นมาก็ขายหน้าแย่แน่! ยิ่งถ้าเกิดแพ้หน้าใหม่ในวงการขึ้นมาล่ะ? แบบนั้นก็ยิ่งไม่สวยเข้าไปใหญ่!"
"นั่นแหละที่อยากเห็น!"
"พวกนายว่าจะมีดาราหนังมาด้วยไหม?"
"แน่นอน! ดาราหนังหลายคนก็ร้องเพลงเพราะนะ!"
"ฮ่าๆๆ มีคนจากหลากหลายสาขา นี่แหละที่น่าสนใจที่สุด!"
"รอดูไม่ไหวแล้วจริงๆ!"
"ฉันรอมาเดือนหนึ่งแล้ว รีบฉายเลย!"
"ที่น่าเสียดายที่สุดก็คือจางเย่ไม่ได้เป็นพิธีกรต่างหาก! นี่น่ะรายการของเขาแท้ๆ แต่สุดท้ายเขากลับถูกแบน ทำไม่ได้ทั้งเป็นพิธีกรทั้งเป็นผู้กำกับ! แม่งโคตรบ้าบอ!"
"ต่งซานซานก็ไม่เลวนะ"
"อืม ฉันก็ชอบอาจารย์ซานซานเหมือนกัน"
จากนั้นไม่นานก็มีประกาศรายชื่อออกมาต่อสาธารณชน!
รายชื่อทีมงานรายการ ‘เดอะแมสก์ซิงเกอร์’
ผู้อำนวยการผลิต : หูเฟย
ผู้สร้างสรรค์รายการ : จางเย่
ผู้กำกับดนตรี : ไป๋หย่วนเฟย
วงดนตรีรับเชิญ : วงล้อมหัศจรรย์
พิธีกร : ต่งซานซาน
แขกรับเชิญ : เฉินกวง (นักร้องชื่อดังจากแผ่นดินใหญ่) จางเสีย (ศิลปินอาวุโส) AMY (สมาชิกของวงชื่อดัง 'สปริงการ์เด้น') เฉินอี้ตง (พิธีกรรายการวาไรตี้ชื่อดัง) หวังจุยซู (นักแต่งเพลงชื่อดัง) เหยาเจี้ยนไฉ (นักแสดงเซี่ยงเซิงชื่อดัง)
รายชื่อเปิดเผยแล้ว
เหล่าผู้ชมล้วนฮือฮา!
บางคนในรายชื่อนี้พวกเขารู้อยู่ก่อนแล้ว เช่นพิธีกรที่เป็นต่งซานซาน หรือคนวางแผนอย่างจางเย่ แต่ส่วนใหญ่แล้วไม่มีข่าวออกมาเลยแม้แต่น้อย!
ไป๋หย่วนเฟย?
เฉินกวง?
วงล้อมหัศจรรย์?
ทุกคนต่างก็เป็นคนดังที่มีชื่อเสียงของวงการเพลงทั้งนั้น!
"แม้แต่วงล้อมหัศจรรย์ยังเชิญมาได้?"
"สุดยอดมาก! นี่คือหนึ่งในวงดนตรีชั้นนำของประเทศในตอนนี้เลยนะ!"
"ไป๋หย่วนเฟยกำกับดนตรีเหรอ?"
"ผู้เฒ่าไป๋เพิ่งได้รางวัลดนตรีมาจากต่างประเทศเมื่อปีที่แล้วนี่!"
"ใช่ ผู้เฒ่าไป๋สร้างผลงานพัฒนาดนตรีในประเทศไว้อย่างยิ่งใหญ่ เป็นศิลปินตัวจริง ในเมื่อมาช่วยกำกับดนตรีให้รายการเดอะแมสก์ซิงเกอร์ งั้นรายการนี้ต้องเป็นมืออาชีพมากแน่นอน ต้องโดดเด่นขึ้นไปอีกขั้นแน่!"
"เฉินกวงทำไมถึงมาเป็นแขกรับเชิญล่ะ?"
"เชี่ย ฉันนึกว่าเหล่าเฉินจะสวมหน้ากากด้วย!"
"ฮ่าๆๆ เหล่าเฉินเป็นแขกรับเชิญ เพราะไม่กล้าขึ้นเวทีน่ะสิ!"
"พอเถอะน่า ในวงการเพลงน่ะ บรรดานักร้องชายมีใครเหนือกว่าเหล่าเฉินบ้าง? ทั้งทักษะ ทั้งชื่อเสียง เฉินกวงนับเป็นอันดับหนึ่งแล้ว เขายังจะต้องไปแข่งอีกทำไม?"
"ย่าจางเสียก็มาล่ะ!"
"นั่นสิ ศิลปินเบล แคนโต้มือหนึ่งมานั่งแท่นเชียวนะ!"
"ฉันชอบเอมี่!"
"ที่น่าตกใจคือเหยาเจี้ยนไฉต่างหาก ฮ่าๆๆ เหล่าเหยามาทำรายการแบบนี้ ไม่ต้องถาม เป็นฝีมือจางเย่แน่นอน คนธรรมดาเชิญเขามาไม่ได้หรอก ชอบเหล่าเหยาจริงๆ เขาแสดงเซี่ยงเซิงกับจางเย่ รับส่งมุกกันไม่มีรอยต่อเลยสักนิด ทั้งสองคนถือเป็นคู่หูมือทองที่ในวงการเซี่ยงเซิงไม่พบมานับร้อยปี! ได้เขามาเป็นแขกรับเชิญ ต้องสร้างบรรยากาศรายการได้สุดยอดมากแน่ๆ น่าเสียดาย นี่ถ้าได้จางเย่มาคอยชี้นำพวกแขกรับเชิญอีกคนล่ะก็ ต้องยิ่งมหัศจรรย์แน่!"
"คนดังทั้งนั้นนี่!"
"รายชื่อแขกรับเชิญนี่ โคตรสุดยอด!"
"ทางบีทีวีจ่ายเงินไปเท่าไหร่เนี่ย?"
"ไม่รู้สิ แต่ยังไงก็ไม่น้อยแน่ๆ ล่ะจริงไหม?"
"ค่าสปอนเซอร์ชื่อรายการก็เรียบร้อยแล้วใช่ไหม? เท่าไรน่ะคราวนี้?"
ชาวเน็ตเพิ่งพูดถึงไม่นาน ข้อมูลของบริษัทที่สนับสนุนชื่อรายการก็เปิดตัวออกมา ทำให้ผู้ชมต้องฮือฮาอีกครั้ง!
ภายหลังการแข่งขันประมูลราคาหลายต่อหลายครั้ง สุดท้ายผู้ชนะก็คือบริษัทเครื่องดื่มยังใหญ่ของประเทศ! ค่าสปอนเซอร์ชื่อรายการ: 150 ล้าน!
"หือ?"
"เท่าไรนะ?"
"เชี่ย ร้อยห้าสิบล้านเลย?"
"บ้าไปแล้วรึเปล่า?"
"นี่ นี่ทำลายสถิติอีกแล้วสิ!"
"สวรรค์!"
"สูงกว่าเดอะวอยซ์อีกเหรอ?"
"ตอนนั้นเดอะวอยซ์ได้ไปร้อยล้านเองนะ!"
ช่างเป็นค่าสปอนเซอร์ชื่อรายการที่ชวนตระหนกอย่างยิ่ง!
เมื่อคนในวงการทราบข่าว ต่างก็พากันหวั่นไหว ในประเทศนี้ไม่มีรายการบันเทิงรายการใดเคยหาสปอนเซอร์ได้มากขนาดนี้มาก่อน ทว่าเมื่อรู้รายละเอียด หลายคนก็ได้แต่ฝืนยิ้มไม่พูดอะไร พวกเขาทราบว่าการเสนอราคาของเดอะแมสก์ซิงเกอร์นั้นเต็มไปด้วยการรบรากันจนหัวร้างข้างแตก บริษัทที่เข้าร่วมแย่งชิงเป็นสิบกว่าบริษัท ต่างเสนอราคาสู้กันจนเหลือเพียงสามบริษัทสุดท้ายที่ไม่ยอมแพ้ จนตอนนี้แทบจะลงไม้ลงมือกันแล้ว!
เป็นแบบนี้ได้ไง?
ทำไมราคาถึงได้สูงขนาดนี้?
รายการอื่นๆ เองก็มีดาราดังไม่น้อย แม้รายชื่อแขกรับเชิญจะเทียบกับเดอะแมสก์ซิงเกอร์ในคราวนี้ไม่ได้ แต่ก็ยังถือว่าพอใช้ อย่างรายการล่าสุดของช่องตงฟาง ได้ค่าสปอนเซอร์ไปเกือบห้าสิบล้าน แต่ก็เป็นเพราะแขกรับเชิญเกือบทุกคนล้วนโด่งดังยิ่งกว่าต่งซานซานทั้งนั้น แต่ว่าที่เดอะแมสก์ซิงเกอร์ขายชื่อรายการออกไปได้ร้อยห้าสิบล้าน? นี่อาศัยอะไร?
บางคนไม่เข้าใจ
แต่มีบางคนทราบกระจ่าง
นั่นย่อมเพราะอาศัยชื่อชื่อหนึ่ง
ไม่ใช่แขกรับเชิญ
ไม่ใช่พิธีกร
ไม่ใช่ดาราภาพยนตร์ที่ไหน
คนคนนั้น ชื่อว่าจางเย่
สำหรับนักโฆษณาทั้งหลาย แค่เพียงชื่อของจางเย่ก็ควรค่าแก่เงินร้อยห้าสิบล้านแล้ว! ขอแค่มีชื่อของจางเย่เป็นผู้วางแผนรายการ พวกเขาก็กล้าจ่ายเงินจำนวนนี้!
ตั้งแต่เริ่มทำรายการ ‘ห้องเลคเชอร์’ จางเย่ก็แจ้งเกิดในวงการรายการทีวีอย่างเป็นทางการ ต่อมา ‘จางเย่ทอล์กโชว์’ ‘เดอะวอยซ์’ ‘จีนบนปลายลิ้น’ จางเย่ได้พิสูจน์ความสามารถในการทำรายการของตนเองครั้งแล้วครั้งเล่า จนบัดนี้ได้รับการยอมรับว่าเป็นอันดับหนึ่งด้านการวางแผนรายการของวงการ!
จางเย่ทำรายการประเภทไหน?
ไม่สน!
ใครกำกับรายการ?
ไม่สน!
ใครเป็นพิธีกร?
ไม่สน!
ขอแค่จางเย่วางแผนรายการ แค่นั้นก็พอแล้ว!
แม้แต่จีนบนปลายลิ้น สารคดีที่ไม่มีแม้แต่พิธีกร ก็ยังได้ยอดรับชมทั่วประเทศเป็นอันดับหนึ่งได้ ทั้งยังทำได้สิบกว่าครั้ง งั้นยังจะมีอะไรสำคัญไปยิ่งกว่าเขาอีกล่ะ? ชื่อของจางเย่คือการรับประกันที่ใหญ่ที่สุดแล้ว! ตั้งแต่ตอนที่เขาเริ่มแนวคิดของเดอะวอยซ์ซึ่งไม่มีใครสนใจ ตั้งแต่ตอนที่จีนบนปลายลิ้นกำลังจะออกฉายซึ่งไม่มีคนคาดหวัง จางเย่ได้ทำลายการคาดการณ์ของผู้คนครั้งแล้วครั้งเล่า มาจนถึงตอนนี้ ไม่มีใครสงสัยฝีมือการวางแผนของเขาอีก พูดง่ายๆ ก็คือ ต่อให้เขาทำรายการออกมาห่วยแตกยังไง ก็ยังมีคนยินดีจ่ายค่าสปอนเซอร์ให้ด้วยความเชื่อว่ารายการนี้จะโด่งดัง นี่แหละคือชื่อเสียงล่ะ
ดังนั้นแล้ว สำหรับเงินร้อยห้าสิบล้านก้อนนี้ นอกจากฝ่ายโฆษณาจะมีความหวังกับรายการนี้และเชื่อถือในรายชื่อแขกรับเชิญ ก็ยังต้องยกประโยชน์ให้ชื่อเสียงของจางเย่ด้วย! รายการยังไม่ทันออกอากาศก็โด่งดังขึ้นมาได้ถึงขนาดนี้ ผู้ชมพูดถึงเกือบทุกวัน เมื่อรวมกับชื่อของจางเย่ แทบไม่มีโอกาสที่ยอดวิวจะย่ำแย่เลยแม้แต่น้อย ฝ่ายโฆษณาไม่โง่ มีช่องทางโฆษณาแบรนด์ของตัวเอง พวกเขาย่อมไม่ปล่อยโอกาสให้หลุดมือไปโดยไม่แย่งชิง ค่าสปอนเซอร์ย่อมต้องถูกดันให้สูงขึ้นเป็นธรรมดา!
ทำลายสถิติ!
สถิติค่าสปอนเซอร์ชื่อรายการในประเทศถูกทำลายอีกครั้งแล้ว!
ยิ่งไปกว่านั้น นี่เป็นเพียงชื่อรายการเท่านั้น ยังมีช่องโฆษณาเหลืออีกมาก รวมๆ กันแล้วอาจจะมากกว่าสามร้อยล้าน และนี่ยังไม่รวมค่าลิขสิทธิ์ถ่ายทอดผ่านช่องทางออนไลน์!
……
หลังจากนั้น
ที่โต๊ะอาหารของคนในวงการทีวี
"รู้เรื่องค่าสปอนเซอร์ของเดอะแมสก์ซิงเกอร์รึยัง?"
"รู้แล้ว"
"บ้ามาก!"
"แบบนี้ก็ดีแล้ว จางเย่ทำลายสถิติค่าสปอนเซอร์ มาตรฐานราคาของวงการจะได้สูงขึ้น รายการต่อๆ ไปจะได้ดีขึ้นหน่อย ค่าสปอนเซอร์สูงขึ้นน่ะดีแล้ว"
"เหลาหลี่ นายคิดมากไปแล้ว"
"หือ?"
"ไม่ว่าค่าสปอนเซอร์จะทำลายสถิติไปแค่ไหน ก็ไม่เกี่ยวกับพวกเราหรอก"
"ใช่ ที่สถานีเราทำรายการทีวี เปิดให้เสนอค่าสปอนเซอร์ สุดท้ายอีกฝ่ายยอมจ่ายแค่สิบล้าน แถมยังพ่วงเงื่อนไขมาอีกยาวเหยียด"
"อืม ทางเราก็เหมือนกัน"
"เฮ้อ ไม่ง่ายเลยนะ"
"เห็นเดอะแมสก์ซิงเกอร์แบบนี้ ให้บอกว่าไม่อิจฉาก็โกหกแล้ว!"
"อิจฉาไปก็ไม่มีประโยชน์ มีแค่จางเย่คนเดียวเท่านั้นที่ทำได้ คนอื่นๆ ไม่มีทางได้อะไรแบบนี้หรอก!"


[Go To Next Chapter]( ./90.md)