##บทที่ 1037 : สถานการณ์ไม่คาดฝันที่ห้องอัด!
ปิดประตู
เคลียร์ห้อง
แล้วโจ๊กเกอร์ก็เริ่มซ้อมเพลง
“อาจารย์ครับ ไม่ร้องเนื้อเหมือนเดิมใช่ไหม?”
“อืม”
“ตกลง งั้นเริ่มได้”
“รบกวนด้วย”
เหตุผลที่จางเย่ยืนกรานไม่ร้องเนื้อตอนซ้อมมาตลอด เพราะไม่อยากเปลืองพลังงานและอารมณ์ เขาเป็นนักร้องประเภทที่ทุ่มสุดตัวบนเวที ซึ่งจำเป็นต้องอยู่ในสภาพพร้อม บางทีเพลงเพลงหนึ่งยิ่งร้องหลายครั้งเข้าก็ยิ่งฝืน เป็นการบั่นทอนอารมณ์มากเกินไป ซึ่งอาจนำไปสู่การแสดงสดที่ย่ำแย่กว่าตอนซ้อม ไม่มีนักร้องคนไหนที่จะร้องเพลงเพลงหนึ่งแล้วใส่อารมณ์เต็มที่ได้ทั้งปีทั้งชาติ ร้องหลายครั้งเข้าตนเองก็อาจเหนื่อยหน่าย ดังนั้นจางเย่จึงต้องกั๊กตัวเองเอาไว้ และหวังจะนำทุกอย่างไปปลดปล่อยบนเวที
ผู้กำกับดนตรีไป๋หย่วนเฟยและวงดนตรีกงล้อมหัศจรรย์ต่างเคยชินแล้ว เพียงแต่เมื่อรับชีตเพลงมา หลังจากที่เห็นชื่อเพลง หลายคนต่างพากันมองโจ๊กเกอร์โดยไม่รู้สึกตัว
เอ๋ เพลงนี้?
ค่อนข้างน่าลุ้นเหมือนกันนะ!
ครึ่งชั่วโมงต่อมา วนเพลงไปสามสี่รอบแล้ว ก็เป็นอันซ้อมเสร็จ จางเย่ก็ไม่ประวิงเวลา เพราะมีนักร้องคนถัดไปรอซ้อมเพลงต่ออยู่ เขากล่าวขอบคุณนักดนตรีทั้งวง จากนั้นก็เดินออกไป พอเปิดประตู ก็พบกับชายสวมหน้ากากแปลกหน้าคนหนึ่งกำลังนั่งพักอยู่บนโซฟา หน้ากากของคนผู้นี้มีสีขาวเหมือนกับของตน ลวดลายแข็งกร้าว และยังแต่งแต้มไปด้วยสัญลักษณ์วัฒนธรรมชนเผ่าบางอย่าง แสดงให้เห็นถึงฝีมือของนักออกแบบ ส่วนชุดของเขานั้นก็เต็มไปด้วยสีสันสะกดสายตา
ใครกัน?
หน้ากากวันเวลารึเปล่า?
ในขณะที่จางเย่มองสำรวจทางนั้น อีกฝ่ายก็กำลังมองเขาเช่นกัน
คนผู้นั้นลุกยืนขึ้น สบตากับโจ๊กเกอร์ “คำพูดฉันบนเวยป๋อ นายน่าจะเห็นแล้ว นายยอมแพ้แล้วไปบดขยี้เหล่าหลี จำเป็นต้องทำแบบนี้เหรอ?”
เป็นหน้ากากวันเวลาจริงๆ ด้วย
จางเย่หัวเราะเบาๆ
ได้ยินเพียงวันเวลากล่าว “ฉันไม่ชอบนาย”
จางเย่ร้องอ้อออกมาคำหนึ่ง
วันเวลา “นายเป็นคนแผ่นดินใหญ่สินะ?”
จางเย่ยังคงไม่พูดอะไร
วันเวลากล่าวต่อ “นักร้องแผ่นดินใหญ่ ร้องกวางตุ้งคล่องตั้งแต่เมื่อไรกัน? จงใจเล่นงานเหล่าหลีสินะ? คนสายงานเดียวกันทั้งนั้น ไม่เห็นต้องทำกันถึงขนาดนี้? ไม่ไว้หน้าคนอื่นสักนิด? เหลือทางถอยสักหน่อยก็ไม่ได้? ฉันเองก็เป็นนักร้องเพลงแนวเฉพาะ ถ้ามีปัญญา นายจะร้องกวางตุ้งอีกครั้งก็ได้นะ”
จางเย่มองเขา “พูดจบยัง?”
วันเวลา “จบชั่วคราว”
จางเย่ชูนิ้วเป็นเลขสอง “ข้อแรก ฉันจะร้องหรือไม่ร้องกวางตุ้ง จะร้องเพลงอะไร ฉันตัดสินใจเองได้ ไม่ต้องให้นายมาบอก ข้อสอง ถ้านายจะมาเรียกร้องความยุติธรรมให้หลีอวี้ ก็ตามใจ ไม่ต้องพล่ามขนาดนั้น ไปเจอกันบนเวทีก็พอ” แล้วเขาก็หมุนตัวจากไป
เสียงของวันเวลาไล่มาเบื้องหลัง “ได้ ไปเจอบนเวที!”
หลังจากเดินมาได้ไกล หานฉีซึ่งอยู่ข้างๆ จางเย่มาตลอดทางก็กล่าวอย่างโมโห “คนคนนี้ประสาทรึเปล่า?”
จางเย่ “ใครจะรู้”
หานฉี “เรื่องหลีอวี้ได้ข้อสรุปกันไปตั้งนานแล้ว เป็นเขาที่ไม่รักษากติกาเอง ฝ่าฝืนคำสั่งรายการ แล้วเขามาเกี่ยวอะไรอีกเนี่ย?”
จางเย่ยักไหล่
หานฉีถาม “เขาคืออาจารย์จ้าวฉี่เฉวียนจริงเหรอคะ?”
จางเย่ “ไม่รู้สิ”
หานฉี “เขาบอกว่าเขาร้องเพลงแนวเฉพาะ ก็เป็นไปได้มากว่าจะเป็นจ้าวฉี่เฉวียนจริงๆ ในอินเทอร์เน็ตเองก็มีหลายคนเดาไว้แบบนี้ อาจารย์สู้ๆ นะคะ ชนะเขาให้ได้!”
จางเย่พยักหน้า “อืม”
……
ในอินเทอร์เน็ต
มีข่าวหนึ่งออกมาสดๆ พร้อมรูปภาพ
‘บอดี้การ์ดสาวลึกลับข้างกายจางเย่!’
“โว้ว!”
“สาวสวย!”
“จริงด้วย ถึงจะใส่แว่นดำมองไม่ชัด แต่โครงร่างแบบนี้ ท่าทางแบบนี้ เป็นสาวงามแน่นอน อาจารย์จางจ้างบอดี้การ์ดแล้วเหรอ?”
“บอดี้การ์ดหญิง? ล้อเล่นรึเปล่าเนี่ย?”
“ใครจะรู้ล่ะ ได้ข่าวว่าผู้จัดการส่วนตัวที่อาจารย์จางจ้างมาใหม่ก็เป็นสาวสวยมากเหมือนกัน!”
“อาจารย์จางล่วงเกินคนไว้มากมาย ก็สมควรต้องจ้างบอดี้การ์ดล่ะ”
“ตอนนี้ฉันสนแต่ ‘เดอะแมสก์ซิงเกอร์’ ตอนที่สี่ว่าจะออกมายังไง!”
“โจ๊กเกอร์เป็นใครกันแน่นะ?”
“ในวงการก็เดากันอยู่เลย ไม่มีใครรู้สักคน!”
“วันเวลาก็ออกมาประกาศท้าสู้แล้ว ถ้าเป็นอาจารย์จ้าวฉี่เฉวียนนักร้องฮกเกี้ยนคนนั้นจริงๆ งั้นก็น่าดูล่ะ ตีกันคงมันพิลึก!”
“ไม่รู้ว่าวันนี้โจ๊กเกอร์จะเอาเพลงอะไรมาร้องกันนะ”
“อยากดูการแสดงของหน้ากากวันเวลามากกว่า!”
“ยังไงก็ชอบดอกไม้ต้องฝน!”
“ฮ่าๆ ฉันกำลังจะไปที่ห้องอัดล่ะ”
“หา คอมเมนต์บนมีตั๋วเหรอ?”
“แน่นอน ได้จากบริษัทล่ะ”
“อิจฉา!”
“ไลฟ์สดมาด้วยนะ!”
รายการยังไม่ได้อัด ก็มีผู้ชมนับหมื่นเฝ้าจับตาแล้ว!
ตอนนี้ขอแค่เป็นหัวข้อ ‘เดอะแมสก์ซิงเกอร์’ ล้วนเป็นประเด็นร้อนแรงทั้งสิ้น!
……
หลังเที่ยง
สถานีโทรทัศน์ BTV เริ่มทำการจับฉลาก
อย่างรวดเร็ว ลำดับและรายชื่อคู่ต่อสู้ของวันนี้ก็ปรากฏออกมา
ลำดับการขึ้นเวทีเป็นดังนี้ :
หนึ่ง : หน้ากากปวยเล้ง
สอง : หน้ากากวันเวลา (ใหม่)
สาม : หน้ากากนายพล (ใหม่)
สี่ : หน้ากากโจ๊กเกอร์
ห้า : หน้ากากดอกไม้ต้องฝน
หก : หน้ากากไม้ใกล้ฝั่ง
ขณะนี้ผู้ชมยังไม่ได้เข้าไปในห้องอัด ยังมีเหลือเวลาอีกมาก
ด้วยเหตุนี้ ทางผู้กำกับใหญ่หูเฟยจึงได้เป็นเจ้าภาพ จัดปาร์ตี้น้ำชาอย่างง่ายขึ้นที่ห้องอาหารเล็กๆ ห้องหนึ่งด้านหลังเวที โดยเชิญผู้เข้าแข่งขันทั้งหมดในวันนี้มาพร้อมหน้า จัดเตรียมน้ำชายามบ่าย ของว่าง และไวน์แดง
“วันนี้นับว่าเป็นครั้งแรกที่นักร้องทุกท่านมาพร้อมกัน ผมขอแนะนำนักร้องสองท่านที่เข้ามาใหม่คร่าวๆ ท่านนี้คืออาจารย์หน้ากากวันเวลา ส่วนท่านนี้คืออาจารย์หน้ากากนายพล และต่อจากนี้ เชิญทุกท่านจิบชา สนทนากันตามสบายเถอะ หึหึ ยังไงตรงนี้ก็ไม่ได้ออกอากาศอยู่แล้ว”
หน้ากากนายพลทักทายขึ้นก่อน “สวัสดีทุกคน ผมคือหน้าใหม่ ฝากตัวด้วยครับ”
ฟังจากเสียง อายุน่าจะไม่นับว่าน้อย สามสี่สิบปี?
วันเวลายิ้ม “เสียงคุณไม่หมือนหน้าใหม่เลยนะ”
นายพลหัวเราะ ไม่พูดอะไร
ดอกไม้ต้องฝนมองไปทางไม้ใกล้ฝั่ง “วันนี้เราสองคนได้สู้กันแล้ว”
“ออมมือหน่อยนะคะ” ไม้ใกล้ฝั่งยิ้มอย่างเขินอาย
ดอกไม้ต้องฝนหัวเราะ “ฉันว่าจะพูดแบบเดียวกันเลย วันนี้สภาพฉันไม่ค่อยพร้อมเท่าไร”
ไม้ใกล้ฝั่งมองไปด้านข้าง “งั้นวันนี้คู่หลักก็คงจะเป็นโจ๊กเกอร์กับวันเวลาแล้วสิ”
โจ๊กเกอร์ยักไหล่
วันเวลาหัวเราะแต่ไม่เอ่ยคำใด
คนอื่นได้ยินคำ ก็ต่างหันมองทั้งสอง เรื่องการยั่วแหย่บนเวยป๋อของวันเวลาไม่มีใครไม่ทราบ และต่างอยากรู้ว่าวันนี้ระหว่างทั้งสองใครจะเหนือกว่า แต่ว่าพวกเขาทั้งคู่ไม่ได้อยู่กลุ่มเดียวกัน ไม่มีทางได้เจอกันในรอบแรก ดังนั้นก่อนอื่นทั้งคู่จะต้องผ่านเข้ารอบแรกซะก่อน จึงจะได้เจอกันในรอบถัดไป
ตรงด้านนอก
ที่ห้องอัด
ผู้ชมเริ่มทยอยเข้ามาสู่ห้องอัดแล้ว
“ว้าว เวทีใหญ่มาก!”
“ฉากสวยจริง!”
“ฝีมือจางเย่ล่ะนะ ได้ข่าวว่าอาจารย์จางตกแต่งเองกับมือเลย”
“จางเย่ลงมือทั้งทีย่อมแตกต่างอยู่แล้ว เขาเป็นถึงผู้กำกับและวางแผนผลิตรายการอันดับหนึ่งของประเทศในปัจจุบันเชียวนะ”
“อ๊ะ นั่นต่งซานซานใช่ไหม?”
“ใช่ๆ เธอแหละ กำลังทดสอบไมค์อยู่ละมั้ง?”
“ดอกไม้ต้องฝนล่ะอยู่ไหน?”
“โจ๊กเกอร์ล่ะ?”
“เลิกหาเถอะน่า ก็ต้องอยู่หลังเวทีอยู่แล้วสิ”
ทันใดนั้น มีกลุ่มคนขนาดใหญ่อีกกลุ่มหนึ่งเรียงแถวเข้ามา คนกลุ่มนี้ดูจะรู้จักกันหมด ถึงขนาดสวมใส่ชุดเหมือนกันหมดด้วย บนชุดมีชื่อของบริษัทแห่งหนึ่งสกรีนอยู่ เมื่อนับดู ปรากฏว่ามีจำนวนถึงเจ็ดแปดสิบคน อีกทั้งเมื่อคนเหล่านี้เปิดปากพูดคุย ก็ล้วนเป็นภาษาฮกเกี้ยนเหมือนกันหมดอีกด้วย!
ผู้ชมที่อยู่รอบๆ ต่างพากันหันไปมอง
ทีมรายการหลายคนตกตะลึงไป
เพราะโจ๊กเกอร์อยู่ที่งานน้ำชา หานฉีก็ไม่มีอะไรทำ จึงพาตัวเองมาช่วยที่ห้องอัด ปรากฏเมื่อเห็นภาพตรงหน้า หานฉีก็ตระหนกขึ้นมา รีบวิ่งไปหาต้าเฟย
หานฉีเอื้อมมือไปฉุดเขา “พี่เฟย!”
ต้าเฟยหันกลับมา “มีอะไรเหรอเสี่ยวหาน?”
หานฉีชี้ไปที่เก้าอี้ผู้ชม “นี่ ทำไมมีคนจากมณฑลฮกเกี้ยนมาเยอะขนาดนี้ล่ะ?”
เมื่อต้าเฟยมองตามก็รู้สึกประหลาดใจ จึงไปถามคนจนได้คำตอบ กลับมาบอกหานฉี “เป็นคนของบริษัทหนึ่งในเซี่ยเหมิน ที่เป็นสปอนเซอร์รายที่สองของรายการเรา ก่อนหน้านี้ทางนั้นมาขอตั๋วจากเรา ทางพี่หูก็เลยให้ไปเจ็ดถึงแปดสิบใบ ตอนแรกก็นึกว่าพวกเขาจะเอาไปทำกิจกรรมจับฉลากให้คนมาซะอีก แล้วพวกเขาก็ไม่ได้บอกอะไรล่วงหน้าเลย ไม่นึกว่าพนักงานบริษัทพวกเขาพร้อมครอบครัวจะมาเปิดประชุมที่เมืองหลวง พร้อมถือโอกาสเที่ยว ก็เลยมากันทั้งโขยง พวกพนักงานน่าจะเป็นคนเซี่ยเหมินทั้งหมด เพราะเห็นพูดฮกเกี้ยนกัน”
หานฉี “งั้นพวกเขาก็โหวตได้สิ?”
“ได้แน่ล่ะ” ต้าเฟยว่า”
หานฉีร้อนใจจะแย่แล้ว รีบวิ่งไปหาโจ๊กเกอร์ที่ห้องทันที ตอนที่เธอผ่านทางมาปาร์ตี้น้ำชาก็จบไปแล้ว “อาจารย์โจ๊กเกอร์คะ คุณรีบตามฉันมาเร็ว มีเรื่องด่วนค่ะ!”
โจ๊กเกอร์ถาม “มีอะไร?”
หานฉีอธิบาย “ผู้ชมในห้องอัดวันนี้ เกือบร้อยคนพูดภาษาฮกเกี้ยนน่ะสิคะ!” เธอเล่าด้วยท่าทางกระวนกระวาย “แบบนี้จะทำยังไงดี? ถ้าวันเวลาคืออาจารย์จ้าวฉี่เฉวียนจริงๆ เขาก็ได้เปรียบเรื่องภาษาฮกเกี้ยนสิคะ เกือบร้อยโหวตนี่จะไม่ทุ่มไปที่เขาหมดเหรอ? งั้นคนอื่นจะทำยังไง? คุณคิดดูสิคะ ถ้าทั้งสองคนความสามารถพอๆ กันละก็ แบ่งผู้ชมห้าร้อยคนออกคนละครึ่งก็คนละสองร้อยห้าสิบโหวต แม้ว่ามีตัวแปรเล็กน้อย แค่สิบโหวตก็ถือว่าเป็นส่วนต่างที่กว้างแล้ว ไม่ต้องพูดถึงคะแนนโหวตเกือบร้อยนี่เลย โชคยังดีที่คนฟังเพลงฮกเกี้ยนมีแค่ส่วนน้อย นอกจากคนของบริษัทเซี่ยเหมินที่เป็นสปอนเซอร์เกือบร้อยคนนี้แล้ว ผู้ชมคนอื่นๆ ก็น่าจะ…”
เพิ่งพูดมาถึงตรงนี้ ก็มีเสียงเคาะประตูดังขึ้น
หานฉีไปเปิดประตู
คนที่ยืนอยู่ข้างนอกคือเสียวหลวี่ เธอรีบกล่าวเร็วปรื๋อ “ฉันไม่เข้าไปแล้ว เธอบอกอาจารย์โจ๊กเกอร์ทีว่ามีบริษัทจากฉาวซ่านมาอีกที่ เกือบสี่ห้าสิบคน หลายวันก่อนมีประชุมที่เมืองหลวง ทางทีมรายการก็คิดไม่ถึงว่าพวกเขาจะมาพร้อมกันหมดเลย ฉันไปก่อนนะ ต้องไปบอกอาจารย์นักร้องท่านอื่นอีก ครั้งนี้พวกเราทำงานพลาดแล้ว ไม่จัดการเรื่องผู้ชมให้ดี”
หานฉียังไม่เข้าใจ “บริษัทฉาวซ่านทำไมนะ?”
โจ๊กเกอร์ที่อยู่ในห้องพูดขึ้น “ฮกเกี้ยนเป็นหนึ่งในภาษาท้องถิ่นของเมืองฉาวโจว ใช้ในการสื่อสารหกเจ็ดสิบเปอร์เซ็นต์เหมือนกัน”
หานฉีตะลึง “อะไรนะ?”
เสียวหลวี่ถอนหายใจ “ก็ตามนี้แหละค่ะ”
โจ๊กเกอร์ตอบ “ผมรู้แล้ว”
“ขอโทษด้วยนะคะ” เสียวหลวี่ขออภัย แล้วเร่งเดินไป
“แบบนั้นจะได้ยังไง!” หานฉีว่า “มากันเจ็ดแปดสิบคนก็เกินพอแล้วยังจะมีมาเพิ่มอีกสี่ห้าสิบคน? รวมแล้วก็ร้อยกว่าเลยสิ? ไม่เท่ากับว่ายกเวทีให้หน้ากากวันเวลาไปแล้วรึไง?”
ก่อนหน้านี้ทางรายการวางแผนเรื่องผู้ชมอย่างระมัดระวัง อย่างเช่นเรื่องอายุ จะมีแต่วัยรุ่นทั้งหมดไม่ได้ อายุสิบกว่า ยี่สิบกว่า สามสี่ห้าสิบกว่า พวกเขาต้องเชิญมาได้หมด อัตราส่วนชายหญิงก็ต้องครึ่งต่อครึ่ง จะแตกต่างกันอย่างมากก็ไม่เกิน 10% ส่วนในเรื่องภาษานั้นพวกเขาไม่ได้คำนึงถึงเลยแม้แต่น้อย เพราะถึงอย่างไรที่นี่ก็เป็นแผ่นดินใหญ่ และไม่อาจลากคนฝั่งไต้หวันฮ่องกงครึ่งหนึ่ง คนแผ่นดินใหญ่ครึ่งหนึ่งมาเพียงเพื่อให้เท่าเทียมต่อนักร้องกวางตุ้งได้ ความจริงเพลงกวางตุ้งก็จัดว่าแพร่หลายอยู่ คนแผ่นดินใหญ่ก็รู้จัก ดังนั้นจึงไม่จำเป็นต้องจัดการในเรื่องนี้ แต่เหตุการณ์ในวันนี้นับว่าเป็นอุบัติเหตุอย่างแท้จริง ใครจะไปคิดว่าจะบังเอิญติดกันขนาดนี้ อยู่ๆ ก็มีคนพูดฮกเกี้ยนมากันมากมาย! อีกทั้งดูจากอาการขออภัยของเสียวหลวี่แล้ว ก็ค่อนข้างชัดว่าตัวจริงของหน้ากากวันเวลาเป็นใคร เขาจะต้องเป็นนักร้องฮกเกี้ยนอย่างแน่นอน!
ผู้เข้าแข่งขันคนอื่นได้รับแจ้งกันหมดแล้ว
ดอกไม้ต้องฝนไม่พูดอะไร
ไม้ใกล้ฝั่งเพียงแต่ร้องอ้อออกมาบ่งบอกว่ารับทราบ
ปวยเล้งมีปฏิกิริยามากที่สุด เธอรู้สึกว่าตัวเองไม่มีความจำเป็นต้องขึ้นเวทีแล้ว!
หลายคนต่างสงสัย จะเป็นไปได้หรือไม่ว่าเรื่องนี้หน้ากากวันเวลาเป็นคนวางแผนขึ้นมาเอง? เขาอาจจะรู้จักกับประธานของสองบริษัทนั้นเป็นอย่างดี? จึงให้พวกเขาขอตั๋วเข้าชมเพิ่มจะได้มาโหวตให้เขา? เพราะเหตุนั้นต่อหน้าโจ๊กเกอร์ผู้เป็นแชมป์มาถึงสองสัปดาห์ เขาจึงกล้าท้าทายบนเวยป๋ออย่างเปิดเผย?
เป็นอย่างนี้หรือไม่?
ไม่มีใครทราบ!
อย่างไรก็ตามนอกจากหน้ากากวันเวลาแล้วเหล่านักร้องคนอื่นก็ได้แต่ยอมรับข้อเท็จจริงข้อหนึ่ง : การแข่งในวันนี้ ไม่ว่าใครที่คิดจะเอาชนะหน้ากากวันเวลา ก็คงจะยากเสียแล้ว!


[Go To Next Chapter]( ./138.md)