##บทที่ 936: ความไวของจางเย่!
เดิมทีสถานการณ์ถือว่ากำหนดไว้แน่นอนแล้ว
การประลองตัดสินเป็นตาย เดิมเป็นปรมาจารย์ทั้งสองท่านและเหล่าสำนักใหญ่คลี่แหฟ้าตาข่ายดินเอาไว้ แต่เพราะการปรากฏตัวของจางเย่ทำให้สถานการณ์กลับพลิกผัน
"ปรมาจารย์โจวอันตรายแน่แล้ว!"
"ย่ำแย่แล้ว!"
"ทำอย่างไรดี?"
"อาจารย์!"
"อาจารย์อาโปรดระวังตัว!"
"จางเย่มารดามันแส่หาเรื่อง!"
"ไอ้ลูกเต่าบัดซบ!"
โจวเทียนเผิงกับเฉินสี่ที่อยู่บนเวทีก็ทราบดีว่าสถานการณ์ถึงยามคับขัน!
"เหล่าเฉิน! ยังจะพูดอะไรกับเจ้านั่นอีก!" โจวเทียนเผิงได้รับบาดเจ็บแล้ว "เร็วเข้า!"
เฉินสี่กัดฟันกรอด "ได้!"
โจวเทียนเผิงตัดสินใจคว่ำหม้อจมเรือ เปลี่ยนเพลงมวยของตนเองในทันใด นี่คือวิชาที่ไม่ใช่ท่านตายก็เป็นเราสิ้น วิถีหมัดทำร้ายทั้งสองฝ่าย แทบจะละทิ้งการป้องกัน โหมจู่โจมเอาชีวิต!
การประลองเอาชีวิตมาถึงช่วงสำคัญ ยามคับขันเป็นตาย!
เฉินสี่เองก็เริ่มแล้วเช่นกัน ไม่ได้เอาแต่คอยระมัดระวังเช่นก่อนหน้า กระบวนท่าของมวยห้าวิถีถูกใช้ออกดุจลมคลุ้มฝนคลั่ง สาดซัดเข้าใส่จางเย่ จิตสังหารแผ่พุ่งแทบจะก่อตัวเป็นเงาร่างอยู่รอมร่อ
หมัดล่าง!
สันมือ!
หมัดบน!
ยกมือตัดขึ้นปาดขวาง โยกคราหนึ่งก็ปล่อยให้หมัดแรกของอีกฝ่ายกลายเป็นว่างเปล่า!
ฉุด!
ดึง!
ผลัก!
ยิ่งต่อยตีสายตาเขายิ่งกระจ่างชัด ในสมองปรากฏข้อความเคล็ดวิชาไม่หยุดหย่อน
ศัตรูไม่เคลื่อนเราไม่ขยับ
ศัตรูขยับเราชิงเคลื่อนก่อน
จางเย่โยกไหล่คราหนึ่ง ปล่อยออกด้วยกระบวนท่าผลักมือของไทเก๊ก
พลังคล้ายผ่อนคลายไม่ผ่อนคลาย คล้ายยืดยาวมิยืดยาว พลังขาดความคิดไม่ขาดตอน
เริ่มต้นที่ใจ ต่อมาที่กาย ท้องผ่อนคลายจึงเก็บกักปราณได้
จิตสงบกายผ่อนคลาย ทุกขณะอยู่ที่ใจ
เมื่อขยับไม่มีสิ่งใดไม่ขยับ เมื่อสงบไม่มีสิ่งใดไม่สงบ
ผลักมือให้ปราณถ่วงหลัง จึงเก็บกักเข้าสู่กระดูก
ภายในควบคุมสมาธิ ภายนอกสงบผ่อนคลาย
ท่าร่างดุจแมว เคลื่อนปราณดุจร้อยกระสวย
ความคิดมุ่งที่จิตสมาธิมิใช่ลมหายใจ มุ่งเน้นลมหายใจเชื่องช้าผิดพลาด ใช้ปราณไร้เรี่ยวแรง ไร้ปราณจึงแกร่งกล้า
ปราณดุจปั่นด้าย เอวเคลื่อนดุจแกนหมุน
แปดประตูไทเก๊ก!
สี่ตำลึงปาดพันชั่ง!
หลังการปะทะที่ไร้เสียง จางเย่กับเฉินสี่พลันปลิวห่างออกจากกัน!
"ปรมาจารย์เฉิน!"
"เจ้าสำนัก!"
"อาจารย์!"
"อาจารย์จาง!"
"จางเย่!"
ด้านล่างมีเสียงร้องตื่นตระหนกระงม!
เห็นได้ชัดว่าจางเย่ได้รับบาดเจ็บยิ่งกว่า ปลิวกระเด็นถอยหลังไปสองเมตรเศษก่อนกระแทกกับพื้น แต่เฉินสี่ซึ่งมีวิทยายุทธ์ลึกล้ำกว่า ตามเหตุผลแล้วไม่ควรจะเกิดเรื่องอะไรมากนัก แต่ทว่ากลับได้รับบาดเจ็บจากการโจมตีสวนกลับของจางเย่ซึ่งเกิดขึ้นหลังจางเย่ใช้สัมผัสพลังเพื่อหยั่งพลังภายในของเขา ทั้งสองฝ่ายจึงกระเด็นถอยหลังจนเฉินสี่ตกเวทีไป!
ฟ่านเหวินแห่งสำนักหัวซานรีบพูด "นี่ นี่รึคือมวยไทเก๊ก?"
ไม่เสียชื่อ!
ทรงพลังยิ่งนัก!
เฉินสี่ใช้กระบวนท่าหลีฮื้อพลิกตัวชิงตั้งหลักได้ก่อน "รับกระบวนท่า!" เป็นกระบวนท่าที่ชิงสังหาร - จู่โจมจุดอ่อนหมายเอาชีวิต!
จางเย่รู้สึกเหมือนห้าอวัยวะตันหกอวัยวะกลวงสั่นสะเทือน สูดลมหายใจลึก สงบจิตลงเล็กน้อย มือยันแผ่นพื้น ร่างก็ยืนกลับขึ้นมา "เข้ามา!"
ทั้งสองประมือกันอีกครั้ง!
แค่ครู่เดียว ทั้งสองก็ถูกอีกฝ่ายกระแทกให้แยกออกจากกันอีกครั้ง!
เฉินสี่ถอยไปสองก้าว!
จางเย่ถอยไปสี่ก้าว!
ยังไม่ทันหอบหายใจ เฉินสี่ก็พุ่งตรงเข้ามาอีกครั้ง ในกระบวนท่าสังหารแฝงพลังภายในพุ่งเข้าใส่ท้องของจางเย่ เมื่อเข้ามาใกล้ ถึงกับได้ยินเสียงลมหวีดหวิว!
จางเย่รับไว้อีกครั้ง พลังปราณที่แผ่พุ่งออกจากฝ่ามือตรงเข้ากระแทกข้อมือของเฉินสี่ กดข้อมือเขาลง แต่เฉินสี่ตวาด กลับใช้หัวไหล่ส่งแรงดันขึ้น กลายเป็นการประลองกำลังกับจางเย่! จางเย่คิดหลบก็หลบไม่ได้ เนื่องจากด้านหลังเขาไม่กี่ก้าวก็คือเหราอ้ายหมิ่นแล้ว เขาไม่อาจล่าถอย ทั้งยังล่าถอยไม่ได้ ภายใต้สถานการณ์คับขันเช่นนี้ เขาจึงต้องออกกระบวนท่าของมวยไทเก๊กอันมีชื่อเสียงโด่งดังในระยะประชิด วิชาผ่อนถ่ายแรง!
ทั้งสองฝ่ายแลกกระบวนท่ากันรวดเร็ว คนรอบข้างทั้งหลายล้วนมองไม่ทันว่าเกิดอะไรขึ้น จางเย่ถูกกระแทกถอยหลัง ขณะที่เฉินสี่สะท้านไปเล็กน้อยก่อนเคลื่อนขยับกายไปด้านข้าง อาศัยแขนค้ำยันไว้จึงไม่ล้มลงไปกับพื้น!
เฉินสี่ไอโขลก!
จางเย่รับบาดเจ็บยิ่งกว่า ใบหน้าถึงกับไร้สีเลือด!
กระบวนท่าเหล่านี้ล้วนเป็นการแลกชีวิต ทั้งสองฝ่ายใช้พลังไปมาก ที่เรียกว่าพลังภายใน ความจริงแล้วไม่ใช่พลังปราณอย่างที่เคยเห็นในนิยายกำลังภายในกล่าวไว้ ถ้าให้อธิบายสั้นๆ ก็คือวิธีการที่ร่างกายสามารถใช้พลังเกินขีดจำกัด เนื่องจากความแตกต่างของวิชามวยและการบังคับควบคุมลมหายใจ พลังภายในที่เกิดขึ้นจึงแตกต่างไปเช่นกัน พลังของเฉินสี่นั้นเหี้ยมหาญดุดัน ในขณะที่มวยไทเก๊กของจางเย่นั้นอ่อนหยุ่นเหนียวแน่น อีกทั้งพลังภายในนั้นหาใช่ไร้ขีดจำกัด ล้วนอาศัยกำลังกายของตนเองทั้งสิ้น ภายใต้การโหมจู่โจมอย่างต่อเนื่อง อย่าว่าแต่เหล่ายอดฝีมือที่ฝึกฝนถึงขั้นมีพลังภายใน แม้แต่ปรมาจารย์ยังไม่อาจยืนหยัดได้นานด้วยซ้ำ!
เห็นได้ชัดว่าเฉินสี่หอบหายใจแล้ว แต่ทว่าเมื่อเขาหันมองจางเย่ ก็พบว่าจางเย่นั้นไม่ต่างจากเขา เพียงหอบหายใจเล็กน้อย ไม่มีอาการสิ้นแรงเลยสักนิด!
เป็นไปได้อย่างไร?
ยังรับมือไหวอยู่อีกหรือ??
เฉินสี่สีหน้ายิ่งเคร่งเครียด เขาอย่างไรก็คาดไม่ถึงว่าอีกฝ่ายจะมีกำลังกายได้ถึงขนาดนี้ แม้อายุจะยังเยาว์ก็เป็นไปไม่ได้! แน่นอนว่าเขาไม่ทราบว่าผลเพิ่มกำลังกายหนึ่งพันผลทำให้จางเย่สามารถยืนหยัดรับมือเขา ที่ถึงกับสร้างบาดแผลให้เขา ไม่ใช่เพียงแต่วิทยายุทธ์ของจางเย่ แต่เป็นผลเพิ่มพละกำลัง กำลังกาย และความว่องไวรวมสามพันผล ต่างก็มีบทบาทใหญ่หลวงในเรื่องนี้!
เหราอ้ายหมิ่นโพล่งขึ้น "ไหวไหม?"
จางเย่กัดฟัน "ไม่มีปัญหา!"
ถ้าเกิดมีค่าชื่อเสียงมากกว่านี้อีกนิดก็ดีสิ!
ถ้าเขาสามารถ ‘กิน’ ตำราทักษะมวยไทเก๊กอีกหนึ่งพันเล่ม? หรืออีกสองพันเล่ม? หรือแม้แต่ทดลองหาผลเพิ่มค่าสถานะในระบบลอตเตอรี่ (สอง) ของเกมดูว่าจะสามารถทะลุขีดจำกัดไอ้อีกหรือไม่ ผลเพิ่มค่าสถานะจากระบบลอตเตอรี่ (หนึ่ง) นั้น กินไปมากกว่านี้ก็ไร้ประโยชน์ แต่เขายังไม่ได้ทดลองผลเวอร์ชันอัปเกรด ซึ่งตามหลักการแล้วเขาควรจะสามารถเพิ่มค่าสถานะขึ้นไปได้อีก!
แม้ว่าเขาไม่หลงเหลือค่าชื่อเสียงอีก ทว่าเป้าหมายของจางเย่ในวันนี้บรรลุผลแล้ว เขาไม่ได้มาวัดฝีมือสูงต่ำกับเหล่าปรมาจารย์ เพียงแต่มาช่วยเหราอ้ายหมิ่นรับมือไว้คนหนึ่งเท่านั้น!
ตัวละครหลักในงานนี้คือเหราอ้ายหมิ่นกับโจวเทียนเผิง!
แพ้พ่ายได้ชัย ล้วนขึ้นกับการประลองของทั้งสอง!
"รองประธานโจว!"
"ปรมาจารย์โจว!"
"อาจารย์ระวัง!"
ทันใด เสียงแผดร้องก็ดังลั่น!
การประลองตัดสินเป็นตายมาถึงจุดสิ้นสุด!
กระบวนท่าของโจวเทียนเผิงฟาดใส่อากาศธาตุ เหราอ้ายหมิ่นจึงฟาดฝ่ามือตรงใส่หน้า! จมูกและปากของโจวเทียนเผิงมีเลือดไหล เท้าถอยออกไปสองก้าวใหญ่ แต่ก็เห็นได้ชัดว่าสองเท้าไม่มั่นคง ฝ่ามือนี้ฟาดเข้าไปอย่างหนักหน่วง สมองได้รับความกระทบกระเทือนจนแทบจะหมดสติ!
แพ้พ่ายได้ชัยล้วนตัดสินแล้ว!
"เหล่าโจว!" เฉินสี่ตรงเข้ามาด้วยความรีบร้อนจนแทบจะกลายเป็นพุ่งตัวเข้าหา!
จางเย่ยืนขัดขวางทางของเขาไว้!
เฉินสี่คำราม "ไสหัวไป!"
จางเย่ "ไสหัวของมารดาเจ้า!"
ซ่งเจียว "ศิษย์พี่ใหญ่!"
สวีฝาน "สลายพลังฝีมือของโจรแซ่โจว!"
หลวี่อวี้หู่ก็คำราม "ฆ่าคนชดใช้ชีวิต! ฆ่ามัน!"
คำพูดนี้ไม่สมควรออกมาจากปากของนายตำรวจมากประสบการณ์คนหนึ่ง แต่ทว่ายุทธภพมีกฎเกณฑ์เป็นของตนเอง การประลองหรือการเข่นฆ่าใดๆ ที่เกิดขึ้นที่นี่ ต่อให้มีคนตายก็ไม่ต้องแจ้งตำรวจ ต่อให้ยุทธภพจะไม่ได้เป็นเช่นในอดีต ทว่ากฎเกณฑ์นี้ยังคงดำรงอยู่!
การประลองตัดสินเป็นตาย คือต้องจำแนกเป็นตายให้ชัดเจน!
เหราอ้ายหมิ่นสืบเท้าเข้าไปก้าวหนึ่ง!
ขณะนั้นเอง ทุกคนที่เห็นล้วนร่ำร้อง!
"ฮ้า!"
"อาจารย์!"
"หลบ!"
ทว่าขณะนั้นเอง เสียงหวีดหวิวสองเสียงก็แหวกทลายอากาศตรงเข้ามาในลานประลอง!
ผู้คนนับไม่ถ้วนล้วนตกตะลึง!
แม้แต่คนของสำนักใหญ่ยังตระหนก!
หลวี่อวี้หู่ร้องด้วยความตระหนก "เข็มบิน!"
สวีฝานตะโกน "ศิษย์พี่ใหญ่ระวัง!"
ซ่งเจียวร้องลั่น "คนขลาดตาขาว! ถล่มมารดาเจ้า!"
ใคร?
เป็นผู้ใดใช้อาวุธลับ?
แต่ทว่าในขณะที่ทุกคนไม่ทันได้สนใจนั้นเอง!
เข็มบินรวดเร็วจนเกินไป ไม่ทันที่เสียงของคนสำนักฝ่ามือแปดทิศจะขาดช่วง ประกายสีขาวที่สะท้อนจากเข็มบินทั้งสองก็ปรากฏให้เห็นบนเวทีอย่างชัดเจน มั่นคง! แม่นยำ! โหดเหี้ยม!
เหราอ้ายหมิ่นอยู่ในวิถีของเข็ม!
ส่วนจางเย่ยังคงหันหลังให้เหล่าศิษย์สำนักใหญ่!
เมื่อได้ยินคำว่า ‘อาวุธลับ’ จางเย่ก็เหงื่อแตกพลั่ก! ปฏิกิริยาแรกคือพุ่งตรงไปหาเหราอ้ายหมิ่น แต่พอหันกลับมา เขากลับพบว่าเข็มบินสองเล่มนั้นแท้จริงแล้วตรงมาที่เขา! หนึ่งเล็งที่หน้าผาก! อีกหนึ่งเล็งที่หน้าอก!
ไม่ดีแล้ว!
จางเย่โมโหขึ้นทันที บัดนั้นเองผลเพิ่มความว่องไวหนึ่งพันลูกก็ออกฤทธิ์ เห็นชัดๆ ว่าเขาหันหลังให้ ตอนหันกลับมาเห็นชัดๆ ว่าเข็มบินนั้นห่างไปจากใบหน้าไปแค่เมตรกว่า แต่จางเย่กลับคาดเดาวิถีของเข็มบินได้ทันที ชายหนุ่มเบนศีรษะไปทางขวา เข็มบินเฉียดผ่านใบหน้าของเขาไป ปาดผ่านเพียงแค่เส้นผมไม่กี่เส้นบนศีรษะ!
ทุกคนมองจนเซ่อไปแล้ว!
เพราะว่า…เพราะว่ามันรวดเร็วเกินไป!
นี่ยังเป็นคนอยู่ไหม?
แม้แต่ปรมาจารย์ เกรงว่ายังทำเช่นนี้ไม่ได้ด้วยซ้ำ!


[Go To Next Chapter]( ./37.md)