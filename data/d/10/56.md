##บทที่ 956 : เจี่ยงฮั่นเวยหนีหางจุกตูด!
ทุกคนได้ยินเสียงจากข้างนอกหมดแล้ว!
แต่ละคนในห้องจัดเลี้ยงต่างพากันอึ้ง!
“เข้ามาจริงๆ เหรอ?”
“ทำอะไรของเขาเนี่ย!”
“นึกว่าข้างในนี้ดีนักรึไง?”
“หล่อนไม่รู้จริงๆ หรือว่าแกล้งไม่รู้กันแน่?”
“ผู้หญิงคนนี้ทำไมคำพูดคำจาเหมือนจางเย่จัง? อย่างกับออกมาจากพิมพ์เดียวกัน!”
“ยังจะมาดูสิว่าในประเทศมีสักกี่คนที่กล้าท้าทายเธอ? นี่มันโคตรโม้เลยไหม? เธอก็แค่ผู้จัดการตัวเล็กๆ ใครจะไปสนใจคำพูดเธอกัน?”
“พูดจาโอหังชะมัด!”
ทุกคนต่างกระซิบกระซาบ
พวกเจี่ยงฮั่นเวยก็โมโหเดือดกับคำพูดนี้!
ครูฝึกศิลปะการต่อสู้คนหนึ่งอาสา “ลูกพี่เจี่ยง ไม่ต้องให้ถึงมือพี่หรอก มอบคนผู้นี้ให้ฉันจัดการเองเถอะ วันนี้ต่อให้ติดคุกสักสองสามวัน ก็ต้องขอสั่งสอนบทเรียนให้หล่อนกับจางเย่!”
“น่าโมโหนัก!”
“ให้รู้ซะบ้างว่าใครเป็นใคร!”
พวกครูฝึกศิลปะการต่อสู้ต่างเกรี้ยวกราด!
ความจริงวันนี้ตัวเจี่ยงฮั่นเวยไม่ได้วางแผนจะลงมือเลย เพราะกังวลว่าเรื่องจะบานปลาย สำหรับเขา เรื่องวันนี้สามารถจบได้โดยไม่ต้องลงไม้ลงมือ ถึงเขาขู่ขวัญจางเย่ไม่ได้ แต่จะข่มขวัญผู้จัดการที่จางเย่ไปคว้ามาจากไหนไม่รู้ไม่ได้เชียวหรือ? เขาไม่เชื่อหรอกว่าในวงการบันเทิง นอกจากจางเย่ที่เป็นคนไม่สนโลกแล้ว จะยังมีคนอื่นกล้าท้าทายอำนาจตนอีก!
เสียงดังใกล้เข้ามาทุกขณะ!
“อย่าเข้าไปนะ!”
“ไอ้หยา ทำอะไรของเธอเนี่ยหา!”
“ทำไมไม่รู้จักฟังกันบ้างยะ!”
พวกเสี่ยวตงยังคงพยายาม แต่ต้านหญิงผู้นั้นไว้ไม่อยู่!
มาแล้ว!
ไม่มีทางถอยกลับแล้ว!
เจี่ยงฮั่นเวยตะเบ็งเสียงอีกครั้ง “ให้หล่อนเข้ามา!”
ผู้กำกับคนหนึ่งกล่าว “เหลาเจี่ยง พอได้แล้ว”
เจี่ยงฮั่นเวยโบกมือปัด “ไม่พอ! เรื่องวันนี้ ใครพูดอะไรก็ไม่มีประโยชน์!”
เวลานี้เอง ร่างนั้นก็ปรากฏขึ้น หญิงสาวยืนองอาจอยู่ตรงทางเข้าห้องจัดเลี้ยง ถึงขนาดลากเอาพวกเสี่ยวตง เอมี่ที่พยายามดึงรั้งเธอไว้มาด้วยอย่างไม่สะทกสะท้าน!
วินาทีที่มองเห็นหญิงสาวผู้นี้ ทุกคนก็ตื่นตกใจ!
“นี่…”
“นี่คือผู้จัดการของจางเย่?”
“โคตรสวย!”
“นี่ใครกัน? มีใครรู้จักบ้าง?”
“ไม่รู้จักเลย ไม่เคยเห็นหน้ามาก่อน!”
“มาจากบริษัทไหนนะ?”
“ไม่รู้!”
“เหล่าซุน นายน่าจะคุ้นสิ!”
“ฉัน ฉันเองก็ไม่เคยเจอเธอมาก่อน ไม่รู้จักเลย!”
“อะไรกัน? ไม่ใช่คนในวงการผู้จัดการเหรอ?”
ทุกคนทั้งแปลกใจและตกใจ ซุบซิบกันไม่หยุด!
แต่มีอยู่คนหนึ่งที่ไม่ได้เป็นไปด้วย เพราะทันทีที่เห็นผู้หญิงคนนี้ เจี่ยงฮั่นเวยก็สะดุ้งเฮือก เป็นการสะดุ้งเฮือกของแท้! เหงื่อกาฬเย็นเฉียบผุดไหลจากหน้าผาก!
ทำไมเป็นเธอ?
เป็นเธอไปได้ยังไง?
จางเย่โบกมือทัก “มาแล้วเหรอ?”
“มาแล้ว” เหราอ้ายหมิ่นกวาดมองไปรอบๆ “หมอนั่นล่ะ?”
จางเย่ยิ้มพลางชี้นิ้วไปทางหนึ่ง “ทางนั้นไง”
เหราอ้ายหมิ่นมองตามไป “ฉันได้ยินมาว่ามีคนประกาศว่า เจอฉันเมื่อไรจะอัดฉัน? ใช่ไหม? เป็นไอ้ปัญญาอ่อนตัวไหนกัน? ก้าวออกมาให้ฉันดูหน้าหน่อยสิ ออกมา!”
ไอ้ปัญญาอ่อน?
อ้าปากมาก็ว่าไอ้ปัญญาอ่อนแล้ว?
เฉินกวงจะเป็นลม!
ฟ่านเหวินลี่ตระหนก!
ฮั่วตงฟางก็ตะลึง!
คนทั้งหลายต่างหวาดหวั่น นี่เธอไม่กลัวโดนอัดจริงๆ เหรอ?
พรรคพวกของเจี่ยงฮั่นเวยยิ่งโมโหเกรี้ยวกราด!
“สามหาว!”
“ปากดีนักนะ!”
“บังอาจสิ้นดี! รนหาที่ตาย!”
คนเหล่านั้นตวาดอย่างเดือดดาล!
เหราอ้ายหมิ่นหรี่ตา “อ้อ พวกแกเองรึ?”
ทุกคนต่างคิดว่า ต่อให้เจี่ยงฮั่นเวยเลวร้ายแค่ไหน ก็คงไม่ตีผู้หญิงหรอก แต่เมื่อได้ยินคำพูดเหล่านี้เข้าไปคงจะทนไม่ไหวเช่นกันแน่ นี่มันหยามกันเกินไป โอหังเกินไปแล้ว!
แต่ทว่า ไม่มีใครคาดคิดว่าจะเกิดเหตุการณ์เช่นนี้!
เจี่ยงฮั่นเวยกลับไม่ขยับเลยสักก้าว!
ความรู้สึกในใจของเขาตอนนี้ เต็มไปด้วยคำว่า ‘ฉิบหายแล้วแม่จ๋า’ !
เจี่ยงฮั่นเวยไม่อยากเชื่อสายตาตนเอง แวบแรกที่เห็นเขาก็จำหญิงสาวผู้นี้ได้ทันที ครั้งเมื่อเกิดศึกประลองสามปรมาจารย์ที่สาขาหลักสำนักมวยสกุลโจว ในปีนั้น เจี่ยงฮั่นเวยอยู่ในเหตุการณ์เพราะหน้าที่ เขาเป็นหนึ่งในน้อยคนที่ได้เห็นเหตุการณ์กับตา ทั้งยังถึงขนาดเคยเผชิญหน้ากับเหราอ้ายหมิ่นมาก่อน เขาไม่รู้ว่าเหราอ้ายหมิ่นจะจำตนได้หรือไม่ แต่เขารู้ดีว่า ชั่วชีวิตนี้ตนไม่มีวันลืมดวงหน้าอันงามสะพรึง และฝ่ามือกายท่องแปดทิศอันแสนร้ายกาจของเธอได้แน่! ภาพเหตุการณ์ปีนั้น ยังคงฝังจำติดตามาจนทุกวันนี้!
คนผู้นี้ก็คือผู้จัดการของจางเย่?
จางเย่!
ไอ้ตัวบัดซบ!
แม่งแกหลอกฉัน!
แม่งขุดหลุมฝังฉันชัดๆ!!
ครูฝึกศิลปะการต่อสู้คนหนึ่งยกมือชี้หน้าด่าเหราอ้ายหมิ่น “แม่งเธออย่าคิดนะว่าพวกฉัน…”
ทันใดนั้น เจี่ยงฮั่นเวยก็รีบตะครุบมือครูฝึกคนนั้นกดลงไป
คนผู้นั้นสับสน “ลูกพี่เจี่ยง!”
เจี่ยงฮั่นเวยคำรามเสียงต่ำ “...หนี!”
พวกครูฝึกล้วนฟังไม่เข้าใจ “หา? อะไรนะ?”
เจี่ยงฮั่นเวยกัดฟันกรอดพลันหมุนตัว “หนี!”
หนี?
เจี่ยงฮั่นเวยจะหนี??
ทุกคนได้แต่อึ้ง!
มันเกิดอะไรขี้น?
มีเรื่องอะไรกันแน่?
ทำไมท่าทางฮึดฮัดเกรี้ยวกราดเมื่อกี้ พริบตาเดียวอยู่ๆ จะหนีไปได้?
ทุกคนต่างนิ่งค้าง ไม่อาจเข้าใจเหตุการณ์ตรงหน้าได้เลย!
เสี่ยวตงตะลึง!
เฉินกวงกับฟ่านเหวินลี่ใบ้กิน!
แต่ทว่าฉากต่อมากลับยิ่งทำให้ทุกคนตื่นตระหนก!
เหราอ้ายหมิ่นปราดมอง เอ่ยน้ำเสียงราบเรียบ “สบถสาบานประกาศท้าฉันอยู่ตั้งนาน บอกจะหนีก็หนีได้รึ? นี่สมเหตุผลแล้วรึ? จะอัดฉันไม่ใช่รึ?”
อัดคุณ?
แม่งมีกี่ชีวิตก็ไม่พอหรอกครับ!
เจี่ยงฮั่นเวยชะงักเท้าทันที!
“ลูกพี่เจี่ยง!”
“นี่มันหมายความว่ายังไงกัน?”
“เป็นอะไรไปน่ะลูกพี่!”
พวกครูฝึกศิลปะการต่อสู้ต่างไม่เข้าใจว่าเกิดอะไรขึ้น!
แต่เจี่ยงฮั่นเวยกลับไม่สนใจอธิบายให้พวกเขาฟัง เหงื่อผุดซึมจนเสื้อชุ่มอย่างเห็นได้ชัด เมื่อเหราอ้ายหมิ่นไม่ปล่อยให้เขาหนี เขาย่อมไม่กล้าขยับแม้แต่ก้าวเดียว เขาหันกลับมาหาเหราอ้ายหมิ่น ประสานหมัดคารวะแล้วกล่าว “ขอโทษครับ ท่านอาจารย์เหรา!”
เจี่ยงฮั่นเวยโพล่งคำขอโทษออกมาดื้อๆ!
ทุกคนล้วนอึ้งแล้วอึ้งอีก!
เหราอ้ายหมิ่นมองเขาพลางกล่าว “ทีหลังอย่าได้พูดจาโอหัง อยู่ดีไม่ว่าดีเที่ยวจะไปอัดคนนั้นคนนี้ แกจะอัดใครหา? ตอนนี้ฉันเป็นผู้จัดการของจางเย่ ถ้าแกอยากเจอกับฉันจริงๆ ละก็ ได้ทุกเมื่อ ทุกที่ ทุกเวลา ไม่ว่าจะมากันกี่คน ฉันก็จะเล่นด้วยจนจบ!”
เจี่ยงฮั่นเวยประนมมือขึ้นอย่างหวาดหวั่น “มิกล้าขอรับ!”
เหราอ้ายหมิ่นถาม “ยังมีธุระอะไรอีกไหม?”
เจียงฮั่นเวยปาดเช็ดเหงื่อ “ไม่มีแล้วขอรับ!”
เหราอ้ายหมิ่นส่งเสียงอืมในลำคอ “ไม่มีก็ไสหัวไป!”
ไสหัวไป?
เธอบอกให้เจี่ยงฮั่นเวยไสหัวไป?
ทุกคนตาค้างไปนานแล้ว! ตาแหกค้างจนจะหลุดจากเบ้าแล้ว!
ปรากฏว่าเจี่ยงฮั่นเวยไม่มีอิดออดสักคำ พลันคว้าคอพรรคพวกครูฝึกเหล่านั้นแล้วหมุนตัวเผ่นทันที!
เสี่ยวตงตะโกนเรียก “อาเจี่ยง!”
แต่เจี่ยงฮั่นเวยไม่แม้แต่จะหันกลับมา!
“นี่มันเกิดอะไรขึ้นกันแน่?”
“นี่ ใครช่วยบอกทีว่ามันเกิดอะไรขึ้น?”
“ผู้หญิงคนนี้เป็นใครกัน?”
“ผู้จัดการของจางเย่คนนี้ท่าทางทะแม่งๆ นะ!”
“เจี่ยงฮั่นเวยเป็นถึงอาจารย์ในยุทธภพ! เป็นถึงดาราระดับเอ! ทำไมถึงกลัวเธอขนาดนี้? ผู้หญิงคนนี้แม่งเป็นใครมาจากไหนกันแน่?”
“เชี่ย!”
“อาจารย์เจี่ยงเผ่นงี้เลยเหรอ?”
สีหน้าทุกคนล้วนตะลึงค้าง!
พูดจริงทำจริง?
เจอเมื่อไรโดนอัดแน่?
นึกถึงคำพูดแต่ละประโยคของเจี่ยงฮั่นเวยก่อนหน้า แต่ละคำตอกหน้าตัวเขาเองทั้งนั้น! ทุกคนคิดอย่างไรก็ไม่เข้าใจ ก่อนหน้านี้ดุดันประหนึ่งเสือร้าย แต่ทำไมพอเห็นผู้หญิงคนนี้ ก็พลันกลับกลายเป็นกระต่ายบาดเจ็บ? ไม่กล้าปริปากเถียงแม้แต่คำเดียว??


[Go To Next Chapter]( ./57.md)