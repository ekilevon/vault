##บทที่ 1049 : เพลงฮิตวันนี้!
วันเสาร์
‘เดอะแมสก์ซิงเกอร์’ ตอนที่สี่ออกอากาศ!
ผู้คนจากทั่วทุกสารทิศของประเทศต่างเฝ้าอยู่ที่หน้าจอโทรทัศน์ เปิดช่อง BTV เมื่อเริ่มถ่ายทอดเข้าสู่รายการ ทุกคนล้วนตื่นเต้นคึกคัก ทั่วทั้งอินเทอร์เน็ตก็ส่งเสียงจอแจ!
“เริ่มแล้ว!”
“ว้าว ปวยเล้งร้องได้ไม่เลวเลยนะ!”
“มีคนเฉลยว่าเธอคือเลี่ยวอี้ฉีล่ะ!”
“หา? นักแสดงงิ้วน่ะเหรอ? เป็นไปไม่ได้มั้ง?”
“เรื่องจริงนะ พวกนายลองฟังดูสิ คล้ายจริงด้วย!”
“อ๊ะ วันเวลาออกมาแล้ว!”
“เชี่ย สำเนียงนี้ไม่ต้องเดาเลย ต้องเป็นอาจารย์จ้าวฉี่เฉวียนแน่!”
“เป็นคนฮกเกี้ยนแท้ๆ! ร้องเพลงจีนกลางได้สุดยอดขนาดนี้เชียว?”
“ฮ่าๆ รอตอนเขาร้องเพลงฮกเกี้ยนต้องสุดยอดกว่านี้แน่!”
“ถึงตาโจ๊กเกอร์แล้ว!”
“มาดูว่าเขาจะร้องเพลงอะไรกันดีกว่า!”
“ดาราสุดอัปลักษณ์ของประเทศเชียวนะ ก๊าก”
“อันดับนั่นโคตรจี้เลย ก็เห็นทีไรก็ขำทุกที!”
แต่เมื่อโจ๊กเกอร์ร้องเพลงแรกออกมา ทุกคนกลับพากันขำไม่ออก
……
ที่ค่ายเพลงแห่งหนึ่ง
“อย่างนายไม่ไหวหรอก”
“พี่หลิว คุณช่วยฟังเพลงผมสักหน่อยได้ไหมครับ?”
“ไม่ต้องฟังแล้ว นายไม่ดังหรอก ทางค่ายไม่ยอมลงทุนแน่”
“พี่หลิว! ให้โอกาสผมสักครั้งเถอะ ผม…”
“ไม่ต้องพูดแล้ว ฉันพูดชัดเจนแล้วนะ รีบไปซะเถอะ หน้าตานายใช้ไม่ได้ ฉันว่านายอย่าคิดจะเดินทางสายนี้อีกเลย ยังไงก็ไม่รอดหรอก”
ชายหนุ่มเดินออกจากค่ายเพลงอย่างเงียบงัน แหงนมองท้องฟ้ามืดดำ สองเท้าก้าวไปอย่างเลื่อนลอยไร้จุดหมาย ไม่รู้จะไปที่ใด และไม่รู้ว่าจะเดินต่อไปอย่างไร นี่เป็นค่ายเพลงแห่งที่สามแล้ว ทุกครั้งที่เขาส่งเดโม่ไปล้วนได้รับคำเชิญจากทางค่ายเพลงให้มาสัมภาษณ์ แต่พอได้เจอตัวจริงของเขา ค่ายเพลงเหล่านั้นต่างก็ปฏิเสธเขาทันที เพราะว่าเขาหน้าตาไม่ดี ไร้แววเป็นดารา!
เขาชอบดนตรี ชอบมากจริงๆ เขารู้สึกว่าเสียงดนตรีคือชีวิตของตนเอง แต่ทว่าเขากลับไม่มีทางก้าวข้ามกำแพงที่ตั้งขวางหน้านี้ไปได้ตลอดกาล!
ไม่มีหนทางเลย!
เขาไม่รู้จริงๆ ว่าควรทำยังไงดี!
ยอมแพ้เถอะ
ในเมื่อข้ามไปไม่ได้ ถ้าอย่างนั้น ก็ลืมมันเสียดีกว่าไหม?
แล้วทันใดนั้น เขาพลันได้ยินเสียงเพลงดังแว่วมา
ชายหนุ่มชะงักฝีเท้า หันไปทางร้านอาหารข้างทางแห่งหนึ่ง จ้องมองคนที่อยู่ในจอทีวี ฟังเสียงร้องเพลงที่ดังออกมา แล้วฉับพลันนั้นเขาก็อึ้งงัน
“ฉันอัปลักษณ์”
“แต่ฉันนุ่มนวลอ่อนโยน”
“ฉากนอกเฉยชา”
“ในใจเร่าร้อน”
“ก็คือฉันเอง!”
คนสวมหน้ากากในจอกุมหน้าอกตัวเอง
“ฉันอัปลักษณ์!”
“แต่ฉันมีดนตรีและเบียร์”
“ออกจะต้อยต่ำ”
“ออกจะตื่นกลัว”
“แต่ก็ไม่เคยหดหัว!
คนที่กินอาหารอยู่ในร้านล้วนชะงักมือ หันมองหน้าจอทีวีราวกับถูกมนต์สะกด
ชายหนุ่มคนนั้นได้แต่ยืนนิ่งงัน แล้วทันใดนั้น หยดน้ำตาร้อนผ่าวก็ร่วงหล่นสู่พื้นถนน
บทเพลงนั้นจบลงแล้ว เหลือไว้เพียงชายหนุ่มที่กำหมัดแน่นจนสุดแรง เขาปาดเช็ดน้ำตา แล้วกลับหลังหัน มุ่งหน้าไปตามแสงไฟสว่างจ้าบนถนนใหญ่ ก้าวเดินอย่างหนักแน่นไร้ความลังเล!
คุณโจ๊กเกอร์ครับ ขอบคุณนะ!
ผมรู้แล้วว่าผมควรทำยังไงต่อไป!
……
บนเวยป๋อ
“โคตรเจ๋ง!”
“เชี่ย เพราะฉิบหายเลย!”
“ฉันอัปลักษณ์ แต่ฉันนุ่มนวลอ่อนโยน?”
“ฉันฟังแล้วร้องไห้เลย!”
“แม่งเอ๊ย ฉันก็เหมือนกัน!”
“น้ำตาไหลพรากเลย เชี่ย เพลงอะไรกันเนี่ย!”
“เพราะจริงๆ!”
“คนอื่นเพิ่งโหวตให้เขาเป็นดาราสุดอัปลักษณ์ เขาก็เลยงัดเพลงแบบนี้ออกมาเหรอ?”
“ไม่มีอะไรเทียบได้แล้ว เขาต้องได้เป็นแชมป์ประจำสัปดาห์นี้แน่”
“อย่าลืมสิว่ายังมีหน้ากากวันเวลาอยู่นะ”
เพลง ‘ฉันอัปลักษณ์แต่นุ่มนวลอ่อนโยน’ นี้ช็อกผู้คนทั้งอินเทอร์เน็ต ชาวเน็ตนับไม่ถ้วนต่างกระโจนมาจับกลุ่มคุยกัน เพลงเพลงนี้ทำให้ทุกคนต้องสั่นไหว!
ไม่นานหลังจากนั้น
เมื่อรายการเข้าสู่ช่วงชิงแชมป์ประจำสัปดาห์ คนทั้งหมดก็ต้องตกตะลึงอีกครั้ง!
“วันเวลาคือจ้าวฉี่เฉวียนจริงๆ ด้วย!”
“เพลงฮกเกี้ยนนี่ เพราะจริงๆ!”
“แน่ล่ะ นั่นมันจ้าวฉี่เฉวียนเลยนะ!”
“ตั้งแต่มีรายการมาเขาน่ะเดาได้ง่ายที่สุดแล้ว!”
“มาดูกันว่าผลการตัดสินระหว่างเขากับโจ๊กเกอร์จะเป็นยังไง ว่าแต่พวกนายสังเกตรึเปล่า ทำไมที่ห้องอัดมีผู้ชมชาวฮกเกี้ยนเยอะขนาดนั้นล่ะ? ฟังสิ ภาษาฮกเกี้ยนทั้งนั้นเลย!”
“จริงด้วย นี่มันอะไรกัน?”
“แบบนี้จ้าวฉี่เฉวียนก็ชนะนอนมาอีกแล้วสิ? แบบนี้ยังจะมีลุ้นอะไรอีก?”
แล้วทันใดนั้น เสียงร้องเพลงของโจ๊กเกอร์ก็ดังขึ้น
"อยู่ดีดี ทรุดลง ไม่น่าเสียใจ"
"อยู่อยู่ไป พลาดผิด ไม่น่าเศร้าซึม"
"ทำตัวเหมือนสิ้นแล้วทุกสิ่ง"
"วันวันเมาโซเซ"
"ร่างที่ไร้วิญญาณ เหมือนหุ่นไล่กา"
ชาวเน็ตช็อก!
ผู้ชมตะลึง!
เหล่าคนในวงการที่กำลังดูทีวีอยู่ก็ล้วนอึ้งงันไม่ต่างกัน!
ภาษาฮกเกี้ยน!
มารดามันเถอะ โจ๊กเกอร์ก็ร้องเพลงฮกเกี้ยนเหมือนกันเรอะ?
“วันเวลาอนาถจริงๆ!”
“โคตรเจ็บปวด!”
“พรืด! ขำชะมัด!”
“ชื่อเสียงทั้งชีวิตของอาจารย์จ้าว วันนี้ถูกทำลายจนป่นปี้หมดแล้ว!”
“เหมือนเขาเต้นอยู่บนฝ่ามือของโจ๊กเกอร์จริงๆ!”
“ฝีมือไม่ถึงขั้น ยังกล้าออกไปร้องท้าโจ๊กเกอร์อีก งี่เง่าชะมัด!”
“เพลง ‘ต้องสู้ถึงจะชนะ’ นี่ก็เพราะมากเหมือนกัน!”
“เทพดนตรี! เป็นเทพแห่งการดนตรีชัดๆ!”
“ร้องได้ยอดเยี่ยมจริงๆ!”
“เขาไปเอาเพลงดีๆ แบบนี้มาจากไหนเยอะแยะกันนะ?”
……
ในขณะเดียวกัน
จางหย่วนฉีกำลังคุยสายกับผู้จัดการส่วนตัวฟางเว่ยหง
จางหย่วนฉี “ดูเดอะแมสก์ซิงเกอร์รึยัง?”
ฟางเว่ยหงเสียงดัง “กำลังดูเลยค่ะ โจ๊กเกอร์นี่เป็นใครกันแน่คะเนี่ย!”
จางหย่วนฉี “ฉันก็กำลังจะถามเธอแบบเดียวกันเลย สืบหาตัวตนของเขาดูหรือยัง?”
ฟางเว่ยหง “สืบไม่ได้เลยค่ะ ไม่เพียงแค่คุณที่สนใจ แต่ตอนนี้ทั่ววงการต่างก็อยากรู้ว่าเขาคือใครทั้งนั้น แต่ก็หาเบาะแสอะไรไม่ได้เลยสักนิดเดียว แถมตอนนี้ก็มีเอี่ยวกับวงการฮกเกี้ยนเพิ่มอีก? และถ้าดูจากนักร้องที่ร้องเพลงฮกเกี้ยนได้ขอบเขตก็จะยุ่งเหยิงขึ้นไปอีก! เงื่อนงำซับซ้อนเกินไปแล้ว! ฉันว่าโจ๊กเกอร์คนนี้ต้องกลัวถูกคนอื่นจดจำได้มากๆ เขาเลยจงใจสร้างความสับสนขนาดนี้ ทำให้พวกเราไขว้เขวไปทางอื่น!”
ทุกคนต่างก็สับสนงุนงงไปหมดแล้ว!
……
ค่ายเพลงแห่งหนึ่ง
รองผู้อำนวยการคนหนึ่งถึงขนาดโทรศัพท์ไปสี่ห้าสาย
“ไปสืบมา! สืบหาให้เจอ!”
“แต่ว่า…”
“ไม่มีแต่ ฉันอยากรู้ตัวจริงของโจ๊กเกอร์เดี๋ยวนี้!”
“ท่านรองฉี สืบไม่ได้จริงๆ ผม ผมถามจนทั่วแล้วครับ!”
“งั้นก็ไปถามอีกครั้ง ฉันไม่เชื่อหรอกว่าอยู่ๆ เขาจะโผล่ออกมาจากก้อนหินได้ นักร้องคนที่สุดยอดขนาดนี้ แต่ในวงการจะไม่มีใครรู้จักเขา? จะเป็นไปได้ยังไง! ฉันต้องการข้อมูลทุกอย่างของเขา ถ้าเขาไม่ได้เซ็นสัญญาเป็นนักร้องให้ค่ายไหน พวกเราต้องดึงตัวเขามาให้ได้ ถึงเขาจะเซ็นสัญญาค่ายอื่นอยู่แล้ว ไม่ว่าต้องทุ่มเท่าไรก็ต้องดึงตัวเขามาให้จงได้! นายยังดูไม่ออกอีกรึ? นี่ก็คือยอดคนเหนือฟ้า!”
“ผม ผมทราบแล้วครับ!”
……
ในหน้าจอทีวี
เวลานี้มาถึงช่วงโหวตแชมป์เดอะแมสก์ซิงเกอร์ประจำสัปดาห์นี้แล้ว!
ชาวเน็ตบ้างคาดหวัง บ้างกระวนกระวาย หลายคนรัวชื่อนักร้องที่ตนเองชื่นชอบอยู่ในอินเทอร์เน็ต ในตอนที่เห็นผลคะแนนของหน้ากากโจ๊กเกอร์และหน้ากากไม้ใกล้ฝั่ง เมื่อตอนที่ได้ยินพิธีกรต่งซานซานประกาศผู้เข้ารอบ เหล่าชาวเน็ตก็ต่างตื่นเต้นยินดี!
“เยี่ยมเลย!”
“จะได้ฟังอีกสองเพลงล่ะ!”
“โจ๊กเกอร์สู้ๆ!”
“ไม้ใกล้ฝั่งสู้เขา!”
จากนั้น
โจ๊กเกอร์ขึ้นเวที
จากนั้น ‘คุณต่งครับ’ บทเพลงที่ครั้งหนึ่งเคยโด่งดังไปทั่วประเทศเมื่อหลายปีก่อนในโลกเดิมของจางเย่ ก็ก้องกังวานขึ้นในโลกนี้
โจ๊กเกอร์ดีดกีตาร์เอง พลางเอ่ยร้อง
"คุณต่งครับ"
"คุณไม่เคยลืมแต้มรอยยิ้มน้อยๆ ของคุณ"
"คุณกับผมนั้นเช่นเดียวกัน ต่างกระหายจะแก่เฒ่า"
"คุณต่งครับ"
"มุมปากของคุณแม้จะตกลง คุณก็ยังคงงดงาม"
"เป็นเหมือนน้ำใสใต้สะพานอันเหอ"
……
วันต่อมา
ยามเช้าตรู่ในวันอาทิตย์
วันนี้สภาพอากาศไม่เลว เมื่อมองออกไปข้างนอกหน้าต่าง ก็มองเห็นปุยเมฆขาวกลางท้องฟ้าสดใส
จางเย่บิดขี้เกียจแล้วลุกขึ้นจากเตียง มองดูท้องฟ้าสีครามที่หาดูยากนั้นอีกครั้ง เขารู้สึกอิ่มใจ เพราะเขาเองก็มีส่วนทุ่มเทแรงกายกับเรื่องนี้ แม้ว่าหลังจากสารคดี ‘สืบสวนฝุ่นมลพิษ’ ครั้งนั้น จะมีหลายคนด่าเขา หลายคนถึงขนาดจงเกลียดจงชังเขา ทำให้เขายังคงถูกแบนจนถึงปัจจุบัน แต่ถ้านั่นแลกมากับการที่จางเย่ได้เห็นสภาพอากาศอันแจ่มใสสดชื่นเช่นนี้บ่อยๆ ละก็ เขาก็ไม่คิดเสียใจสักนิด
พอจัดการข้าวเช้าเสร็จสิ้น ชายหนุ่มก็เข้าไปดูเวยป๋อ
แต่แล้วก็ต้องตะลึงงันเมื่อพบกับเสียงก่นด่าถล่มทลาย
กับคนที่ล่วงเกินคนมากมายจนโดนคนยี้ไปทั่วทุกวงการอย่างเขา เมื่อเจอคำด่า ปฏิกิริยาแรกก็คือนี่ตนโดนใส่ยับอีกแล้วใช่ไหม? เพราะในมหาสงครามสาดน้ำลายที่ร้อนแรงในเวยป๋อหรือในเทียปาของแต่ละ ปี กว่าเจ็ดในสิบก็คือด่าสาดเขากันทั้งนั้น! จางเย่จึงงุนงงอย่างมาก ช่วงนี้ลูกพี่ก็ไม่ได้ไปก่อเรื่องอะไรนี่หว่า? แม้แต่หน้าฉันก็ยังไม่ได้โผล่ไปที่ไหนเลย? แต่เมื่ออ่านดูให้ดี เขาจึงตระหนักได้ เสียงก่นด่าบนอินเทอร์เน็ตนั้นกลับไม่ได้ด่าเขา!
“โจ๊กเกอร์แพ้เนี่ยนะ? ปู่ทวดมันสิ!”
“แขกรับเชิญพวกนี้มันอะไรกันเนี่ย?”
“พวกนายฟังเพลงรู้เรื่องบ้างรึเปล่า? ‘คุณต่งครับ’ น่ะรึไม่เพราะ? โอ้ มาย ก็อด!”
“ฉันล่ะเบื่อแขกรับเชิญพวกนี้จริงๆ!”
“มีแต่เอมี่ที่มีรสนิยม!”
“เมื่อวานฉันฟังเพลงนี้ไปรอบเดียวรู้สึกว่ายังไม่พอ คืนเดียวเลยฟังไปตั้งยี่สิบรอบ! ยี่สิบรอบเลยนะ! แต่พวกนายกลับมาตัดสินให้โจ๊กเกอร์แพ้? ฉันจะเป็นลม!”
“เพลงนี้สุดยอดมากจริงๆ!”
“ทุกคนต่างมีคุณต่งของตัวเองอยู่ในใจ! แต่เห็นได้ชัดเลยว่าในใจกรรมการพวกนั้นไม่มี!”
“โจ๊กเกอร์ร้องเพลงดีจะตาย ทำไมไม่ได้เป็นแชมป์สัปดาห์นี้ล่ะ?”
“ฉันก็ชอบไม้ใกล้ฝั่งนะ สัปดาห์นี้เธอก็แสดงได้ยอดเยี่ยมมากด้วย แต่ก็ปฏิเสธไม่ได้จริงๆ ว่าเพลงสุดท้ายนั่น โจ๊กเกอร์ร้องได้เยี่ยมมากจริงๆ!”
“เพลง ‘คุณต่งครับ’ โดนพวกเฉินกวง จางเสีย กับอาจารย์คนอื่นๆ วิจารณ์ว่าไม่ดี อย่ามาล้อเล่นน่า!”
“ในเพลงนี้เต็มไปด้วยเรื่องราวตั้งมากมาย!”
“ฉันไม่รู้หรอกว่าโจ๊กเกอร์ร้องให้ใคร แต่ฟังเพลงนี้แล้ว ฉันน้ำตาไหลเลย ไม่ว่าคุณผู้หญิงแซ่ต่งคนนั้นจะเป็นใคร ฉันก็มีคำพูดอยากจะบอกว่า สุขสันต์วันเกิดนะ คุณต่งครับ!”
ชาวเน็ตนับไม่ถ้วนต่างรับไม่ได้ พากันบ่นว่าหรือแม้กระทั่งก่นด่าอยู่บนเวยป๋อ!
บนชาร์ตเพลงก็มีการเปลี่ยนแปลงเช่นกัน!
อันดับเพลงประจำวันประกาศแล้ว!
มีคนคิดว่าเพลงที่สองของไม้ใกล้ฝั่งน่าจะได้อันดับหนึ่ง แต่อย่างไรก็ตาม เพลงดังกล่าวกลับอยู่ที่อันดับสาม มีคนคิดว่าเพลง ‘ฉันอัปลักษณ์แต่ฉันนุ่มนวลอ่อนโยน’ ของโจ๊กเกอร์น่าจะได้ที่หนึ่ง แต่ทว่า เพลงนี้กลับได้อันดับสอง ส่วนเพลง ‘ต้องสู้ถึงจะชนะ’ นั้นได้อันดับสี่!
แล้วอันดับที่หนึ่งคือเพลงอะไร?
เป็นเพลง ‘คุณต่งครับ’!
อีกทั้งยังนำห่างอันดับสองและสามไปไกล!
เพลงนี้ติดกระแสกลายเป็นเพลงฮิตตั้งแต่เมื่อคืนแล้ว มาวันนี้จึงยิ่งพุ่งทะยานเกินควบคุม ทั่วทั้งอินเทอร์เน็ตมีแต่คนที่พูดถึง ‘คุณต่งครับ’ และมีเสียงประท้วงที่โจ๊กเกอร์ไม่ได้เป็นแชมป์ในสัปดาห์นี้!
……
ที่บ้านเหล่าเฉิน
ฟ่านเหวินลี่ทำอาหารเช้าเสร็จแล้ว “ตัดสินพลาดไปแล้วสิ?”
เฉินกวงดูมือถือ พลางยิ้มแห้งๆ อย่างช่วยไม่ได้ “นี่ฉันโดนตอกหน้าแล้วสินะ?”
“ใช่แล้ว” ฟ่านเหวินลี่หัวเราะ
เฉินกวงถูแก้มตัวเอง ราวกับรู้สึกเจ็บแสบเล็กน้อย
อีกด้านหนึ่ง
หวังจุยซูเห็นอันดับเพลงติดชาร์ตแล้วก็ต้องอ้าปากค้าง!
เฉินอี้ตง “...”
เหยาเจี้ยนไฉ “...”
จางเสีย “...”
อันดับบนชาร์ตเพลงนี้ พวกเขาคิดไม่ถึงจริงๆ!
พวกเขาต่างไม่รู้สึกชมชอบเพลง ‘คุณต่งครับ’ นั้นเท่าไร แต่กลายเป็นว่าเพลงนี้กลับถูกแชร์และถูกพูดถึงมากที่สุดเมื่อวานนี้! มาถึงบัดนี้ พวกเขาคิดจะแก้ตัวก็ไม่ได้แล้ว เพราะกระแสตอบรับของตลาด ก็คือตัวตัดสินผลงานที่รวดเร็วและตรงไปตรงมาที่สุด!
พวกเขามองพลาดไปแล้ว!
คราวนี้ตัดสินผิดไปจริงๆ!
โจ๊กเกอร์คนนี้ ช่างน่ากลัวนัก!


[Go To Next Chapter]( ./150.md)