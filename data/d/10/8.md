##บทที่ 908: เหตุฝุ่นควัน!
วันที่แปดหลังตรุษจีน
เป็นวันทำงานแล้ว
อาจเป็นเพราะประทัดที่จุดช่วงตรุษจีน สภาพอากาศวันนี้จึงไม่ดีนัก จางเย่สวมหน้ากากป้องกันฝุ่นพิเศษเพื่อปกป้องตนเองจากฝุ่นละอองขนาดเล็กก่อนออกไปทำงานแต่เช้า
CCTV
บรรยากาศที่นี่ยังไม่หลุดจากตรุษจีน พนักงานของ CCTV ที่มาทำงานล้วนยังอยู่ในอารมณ์ของงานเทศกาล บ้างคุยกันเรื่องเงินอั่งเปาที่แจกจ่ายไป บ้างเตรียมจะออกไปเที่ยวเล่นดื่มกิน บางคนถึงกับลากกระเป๋าเดินทางมาทำงานด้วย คล้ายเพิ่งลงจากรถไฟขากลับเข้าเมืองหลวง
“อาจารย์จาง?”
“อาจารย์จางอรุณสวัสดิ์ครับ”
“ยินดีด้วยนะคะอาจารย์จาง!”
“ขอแสดงความยินดีด้วยครับ!”
“อาจารย์จาง พ้นตรุษจีนแล้ว ขอสวัสดีปีใหม่ย้อนหลังนะครับ”
“ยินดีด้วยที่ได้ขึ้นระดับเอครับ!”
คนกลุ่มเล็กๆ ที่เดินผ่านไปมาล้วนเข้ามาทักทายจางเย่
ตอนนี้จางยาแห่งช่องข่าว CCTV ก็มาพอดี พอเห็นจางเย่ก็ยิ้มแล้วโบกมือทักทาย
จางเย่ยิ้มตอบ "สวัสดีปีใหม่ครับ ขอบคุณมาก"
ความจริงแล้วหลังจางเย่มีคดีความกับ CCTV และก่อเรื่องในงานเลี้ยงประจำปีของ CCTV คนคุ้นหน้าหลายคนในที่ทำงานต่างก็พากันหลบเลี่ยงเขา ไม่มีใครกล้าทักทายจางเย่เพราะเกรงจะชักนำเคราะห์เข้าใส่ตัว แต่วันนี้หลายคนกลับแสดงท่าทีอันอบอุ่น นั่นย่อมเพราะสถานะของจางเย่ตอนนี้ไม่เหมือนเดิมอีกแล้ว!
ดาราระดับ A เชียวนะ!
ในบรรดาพนักงานของ CCTV จนถึงบัดนี้มีใครบ้างที่ได้ขึ้นระดับ A?
ไม่มี!
ไม่มีเลยสักคน!
จางเย่คือคนแรกและคนเดียวด้วย!
หากว่าช่วงแรกที่จางเย่มาถึง CCTV นับว่าเขาเป็นเพียงแค่พิธีกรที่มีชื่อเสียงของสถานีคนหนึ่ง และเป็นเพียงหนึ่งในเสาหลักทั้งหลายของ CCTV แต่มาถึงตอนนี้ เรื่องก่อนนี้ก็ไร้ความหมายแล้ว เขาคือพิธีกรชื่อดังที่สุดของ CCTV เป็นเสาเอกของสถานี! แม้ว่าเสาต้นนี้ดูเหมือนช่วยค้ำจุน CCTV ต่อไปอีกไม่นานนักก็ตาม ทุกคนล้วนทราบว่าสัญญาของจางเย่กับ CCTV กำลังจะสิ้นสุดลงแล้ว และ CCTV ก็ไม่มีทางต่อสัญญา เช่นเดียวกับที่จางเย่เองก็ไม่มีทางยอมต่อสัญญาเช่นกัน!
ข้างบนอาคาร
ที่ออฟฟิศ CCTV14 ช่องรายการสารคดี
เวลานี้เหล่าเพื่อนร่วมงานมากันได้เพียงครึ่งเดียว ยังมาไม่ครบ
“อาจารย์จาง!”
“อรุณสวัสดิ์ค่ะ!”
“อาจารย์จาง ผู้อำนวยการเหยียนเรียกคุณแน่ะ บอกว่าให้เข้าไปหาเขาในออฟฟิศหน่อย”
“โอเค” จางเย่ส่งเสียงตอบรับ วางกระเป๋าแล้วก็เปิดประตูห้องทำงานของผู้อำนวยการเหยียนเทียนเฟย ข้างในห้องเหล่าเหยียนกำลังจิบชาอยู่ “ผอ.เหยียน มีธุระอะไรกับผมเหรอครับ?”
เหยียนเทียนเฟยถอนหายใจ “ต้าหงเผาที่เธอเอามาให้ รสชาติเยี่ยมจริงๆ!”
จางเย่นั่งลงตามสบายก่อนพูด “ฮ่าๆ กลับไปผมจะแบ่งมาให้อีกหน่อยนะครับ”
“ช่างเถอะ ฉันดื่มไม่หมดหรอก” เหยียนเทียนเฟยโบกมือ วางแก้วชาลง จากนั้นก็พูดด้วยรอยยิ้มบาง “ปีนี้เธอก็นับว่าเป็นอิสระแล้วสิ”
จางเย่พูดด้วยความหวัง “ใช่ครับ ไวจริงๆ”
เหยียนเทียนเฟยว่า “ไวจริงๆ นั่นล่ะ หนึ่งปีแล้ว เป็นยังไงบ้าง? หลังจากนี้จะทำยังไงต่อ? ต่อไปเตรียมจะทำอะไร? ยังจะทำงานในสถานีโทรทัศน์อยู่ไหม?”
จางเย่ยักไหล่ “ผมยังไม่ได้คิดเลยครับ”
เหยียนเทียนเฟยถาม “ตอนนี้เธอเป็นดาราระดับเอแล้ว คงมีคนอยากได้ตัวเธอมากชนิดเหยียบธรณีประตูบ้านจนทรุดเลยกระมัง? แต่ตัวเธอยังคิดไม่ออกอีกหรือ?”
จางเย่ส่ายหน้าแล้วยิ้มน้อยๆ “ไม่มีจริงๆ ครับ ยังไงสัญญาก็ยังมีผลอยู่อีกหลายวัน ผมหวังจะอาศัยช่วงนี้มาพักผ่อนสักหน่อย อยู่กับซีซีทีวีมาหนึ่งปี ผมแทบไม่มีเวลาพักหายใจ ไหนๆ ตอนนี้ก็ไม่มีเรื่องรีบด่วนแล้ว พักไปพลางคิดไปเรื่อย ถึงเวลาสิ้นสุดสัญญาเมื่อไหร่ผมค่อยมาวางแผนใหม่"
ทำรายการ?
เป็นพิธีกร?
ร้องเพลง?
แสดงหนัง?
เขียนนิยาย?
ตอนนี้เขาสามารถเลือกทางเดินได้มากเหลือเกิน ดังนั้นจึงไม่ทราบว่าควรก้าวต่อไปเส้นทางไหนดี
เหยียนเทียนเฟยพยักหน้าแล้วว่า “ต่อจากนี้จะเดินต่อไปยังไง ควรใคร่ครวญให้ถ้วนจริงๆ ทำเนียบระดับเอแข่งขันกันวุ่นวาย ถึงขั้นใช้คำว่าโหดเหี้ยมอำมหิตมาบรรยาย สามารถยึดครองที่นั่งบนทำเนียบระดับเอได้ก็นับเป็นเรื่องใหญ่เทียมฟ้าแล้ว ไม่พูดถึงเรื่องการเลื่อนอันดับสูงขึ้น ยิ่งยากเย็นอย่างยิ่ง ระวังไว้สักหน่อยก็ไม่ผิดหรอก"
ทั้งสองคุยกันอยู่นาน
พอมาถึงจุดหนึ่ง เลขานุการก็เดินเข้ามา “ผู้อำนวยการเหยียน คนมากันแล้วค่ะ”
เหยียนเทียนเฟยดูนาฬิกาข้อมือ “ได้ แจ้งให้ทุกคนไปที่ห้องประชุม”
ในห้องประชุม
พนักงานในช่องสิบสี่ล้วนแต่มากันพร้อมหน้า
เหยียนเทียนเฟยเปิดปากกล่าว “ตอนตรุษจีนอาจารย์จางเลี้ยงข้าว แต่มีหลายคนกลับบ้านกันไปก่อน ดังนั้นถือโอกาสนี้ พวกเราขอแสดงความยินดีกับผู้กำกับจางที่ได้ขึ้นระดับเอ!"
เสียงปรบมือแสดงความยินดีดังกระหึ่ม!
ทุกคนปรบมือกันเอาเป็นเอาตาย
“ผู้กำกับจาง ยินดีด้วยนะคะ!”
“ยินดีด้วยครับผู้กำกับจาง!”
“คุณร้ายกาจมาก!”
“ใช่ ผมอยู่ที่บ้าน พอรู้ข่าวนี้ยังตาค้างเลย!”
“ช่องสารคดีเราได้หน้าอีกแล้ว!”
เหล่าเพื่อนร่วมงานที่ไม่อยู่ในเมืองหลวงช่วงตรุษจีนต่างพากันแสดงความยินดี
จางเย่ยิ้ม “ผู้อำนวยการเหยียน แค่เรื่องเล็กน้อยของผมทำไมต้องเสียเวลาใช้ห้องประชุมด้วยล่ะ”
เหยียนเทียนเฟยกล่าว “พิธีกรของซีซีทีวีมีสักกี่คนที่ได้ขึ้นระดับเอกัน? น่าจะไม่มีนะ แถมเธอยังเป็นคนของช่องสิบสี่เราอีก นี่เรียกว่าเรื่องเล็กน้อยแน่หรือ?”
การประชุมยังคงดำเนินต่อไป
เหยียนเทียนเฟยไม่ใช่คนชอบทำอะไรยืดยาด เขาสรุปผลงานในปีก่อนอย่างรวดเร็ว เพียงครู่เดียวก็มาถึงช่วงกำหนดแผนงานของปีนี้แล้ว “พอเข้าปีใหม่ แรงกดดันของทีมเราก็ยิ่งมาก ทุกคนคงรู้แล้วว่าผู้กำกับจางกำลังจะจากพวกเราไปแล้ว” กล่าวจบ เหยียนเทียนเฟยก็ยิ้ม “แต่ตำนานของเขานั้นยิ่งใหญ่นัก ถึงกับสามารถนำสารคดีมายึดครองตำแหน่งเรตติ้งสูงสุดทั่วประเทศถึงสองเดือนเต็ม นี่ก็คือแรงกดดัน และยังเป็นแรงผลักดันให้พวกเราต้องก้าวต่อไป”
ทุกคนฝืนยิ้มให้จางเย่ นั่นสินะ ความสำเร็จนี้ยิ่งใหญ่เกินไปสำหรับพวกเขา ผลงานนี้ก็เจิดจ้าเปล่งประกายเกินไป ต่อไปเมื่อจางเย่ไม่อยู่แล้ว พวกเขาจะเป็นยังไง? จะทำสารคดีอย่างจีนบนปลายลิ้นอีกได้อย่างไร? คิดถึงตรงนี้ทุกคนก็รู้สึกปวดหัวแทบระเบิด แต่เมื่อมองอีกมุมหนึ่ง นี่กลับเป็นเรื่องดี เพราะรายการสารคดีที่ถูกมองข้ามเสมอมากลับได้รับความสนใจมากมายถึงขนาดนั้น ยิ่งโดยเฉพาะเมื่อก่อนลาจากกันไป จางเย่ยังได้วางรากฐานเอาไว้อย่างแข็งแกร่งแล้ว ทำให้หนทางข้างหน้านั้นราบรื่นขึ้นมาก!
เหยียนเทียนเฟยส่งเอกสารให้เลขานุการแจกจ่าย “ระหว่างเทศกาล มีคนจุดประทัดกันเยอะมาก ทำให้เกิดฝุ่นหมอกปกคลุมไปทั่ว นี่ตัวฉันเองก็ไอมาหลายวัน รู้สึกไม่ค่อยดีเท่าไหร่ แต่ในหนังสือพิมพ์กลับไม่มีใครเล่นข่าวของฝุ่นพีเอ็มอะไรนี่เลย ทำให้ประชาชนก็ไม่รู้ว่าตัวเองต้องป้องกันด้วย ฉันเพิ่งเห็นว่าคนใส่หน้ากากมาทำงานมีแค่อาจารย์จางกับเสี่ยวหวงเองใช่ไหม?”
หวงตานตานไอค่อกแค่ “ช่วงนี้ฉันรู้สึกไม่ค่อยสบายข้างในหน้าอกเท่าไหร่ค่ะ”
แฟนหนุ่มของเธอถงฟู่อยู่ด้านข้าง ส่งน้ำอุ่นให้ด้วยความเป็นห่วง “จิบหน่อยนะ”
จางเย่ถาม “เป็นมากไหม?”
“แค่กๆ…” หวงตานตานไออีกชุดหนึ่ง “ยังไหวค่ะ แค่ไอเท่านั้นเอง คงเป็นหวัดนั่นแหละ”
จางเย่กล่าว “ฟ้ามีหมอกมัวแบบนี้ ต้องใส่หน้ากากกันฝุ่นกันด้วยนะ”
เหยียนเทียนเฟย “ผู้กำกับจางพูดถูกแล้ว กันไว้ดีกว่าแก้ เพื่อนในวงการนี้ของฉันบอกว่าเรื่องนี้สำคัญมาก เป็นอันตรายอย่างยิ่ง ทำทั้งยังเป็นภัยที่คืบคลานมาช้าๆ แต่ทำไมสื่อกับรัฐถึงไม่สนใจน่ะหรือ? พอพูดถึงเรื่องมลพิษทีไร ก็พูดแค่พอผ่านๆ ไป นั่นเพราะเรื่องนี้มีผลกระทบมากกว่าที่คิดไงล่ะ ทั้งเศรษฐกิจและสังคม พัวพันวุ่นวายซับซ้อน ดังนั้นคิดไปคิดมา ฉันว่าสารคดีเราควรจะพูดเรื่องปัญหามลพิษเพื่อให้คนสนใจมากขึ้น เราต้องสร้างแรงกดดันให้พวกบริษัทที่ปล่อยฝุ่นพิษทั้งหลายออกมารับผิดชอบ และให้หน่วยงานด้านสิ่งแวดล้อมออกมาควบคุมเพื่อกำจัดปัญหานี้ให้ได้! พวกเธอคิดว่ายังไง?”
“ดีเลยครับ!”
“ได้!”
“คุณบอกว่าให้ทำไงพวกเราก็ทำงั้น!”
“ใช่ เชิญคุณสั่งการลงมาเลยค่ะ!”
เหยียนเทียนเฟยกล่าว “ได้ อย่างนั้นสารคดีของเราปีนี้เรื่องแรกเอาเป็นเรื่องนี้แหละ ตั้งทีมรายการได้เลย ทำหน้าที่หาข้อมูล ออกสัมภาษณ์ และถ่ายทำรายการ ส่วนเรื่องคนรับผิดชอบรายการนี้...อืม ขอฉันคิดก่อนว่าเป็นใครดี"
จางเย่ขำ "ผอ.เหยียน ผมอยู่ตรงนี้ทั้งคน จะทิ้งผมไปหาคนอื่นเหรอ?"
เหยียนเทียนเฟยมองเขา ก่อนเอ่ย "ฉันรู้อยู่แล้วว่าเธอน่ะเหมาะสมที่สุด แต่อีกไม่กี่วันสัญญาเธอก็หมดแล้ว ฉันคงรั้งเธอไม่ให้ไปไม่ได้หรอกนะ?"
จางเย่พูดตรงๆ "ผมอยู่หนึ่งวันก็ทำหนึ่งวัน ผมไปแล้วค่อยว่ากัน อีกอย่าง ผมอยากทำสารคดีเรื่องฝุ่นหมอกควันนี่อยู่แล้ว ระหว่างทางมาที่นี่ผมก็คิดเรื่องนี้อยู่พอดี ส่วนเรื่องหัวหน้าผู้กำกับ ผมว่าเหล่าฮากับจางจั่วเหมาะสมดีแล้วครับ ผมรับผิดชอบเรื่องแผนงานก็พอ"
เหยียนเทียนเฟยคิดๆ ก่อนพยักหน้า "ได้! งั้นเอาตามนี้ล่ะ!"
……
เมื่อเลิกประชุม
ฮาฉีฉีกับจางจั่วก็มาหาจางเย่
จางจั่วจนปัญญา “ผู้กำกับจาง ถ้าคุณไม่นำทีม พวกเราจะทำรายการกันได้ยังไง?”
“นั่นสิคะ” ฮาฉีฉีเองก็ไม่มั่นใจในตัวเองนัก “เราสองคน ทุกครั้งก็ฟังแต่คำสั่งคุณ ตำแหน่งผู้กำกับหลักพวกเรายังไม่ไหวหรอกนะคะ”
จางเย่ตอบกลับ “เรื่องประสบการณ์การทำงาน พวกคุณสองคนยังมากกว่าผมเสียอีก จะทำไม่ได้ได้ยังไงกัน? ผมจะออกไปแล้ว ไม่รู้จะเป็นก่อนหรือหลังสารคดีชิ้นนี้เสร็จ ดังนั้นต้องเป็นพวกคุณนั่นล่ะที่รับไป ฮ่าๆ อีกอย่าง ผมคิดอยู่ว่าจะหาวันพักผ่อนอยู่ที่บ้านสักพัก การสัมภาษณ์กับถ่ายทำคงต้องให้พวกคุณดูแลแล้วล่ะ แต่วางใจเถอะ ผมจะร่างแผนงานทิ้งไว้ให้ก่อน ทั้งการสัมภาษณ์และถ่ายทำเลย พวกคุณจะได้มีแนวทางไปต่อ ทำตามนี้ก็ได้แล้ว ถ้าเจออะไรที่รับมือไม่ไหว หรือหาคนให้สัมภาษณ์ไม่ได้ รอให้ผมกลับมาแล้วผมจะช่วย!
จางจั่วจึงหัวเราะออก “คุณว่าอย่างนี้ พวกเราก็มั่นใจแล้ว”
จางเย่ “วางใจเถอะ ผมไม่โยนงานหรอกน่า วันนี้ผมจะเขียนร่างแผนงานให้พวกคุณเอง”
ทั้งสองจากไป
ผู้ช่วยเสี่ยวหวังเข้ามารินน้ำชาให้เขาก่อนออกไปเช่นกัน
ในออฟฟิศจึงเหลือเพียงจางเย่ เขาถือปากกา หลับตาคิดทบทวนอยู่นาน ก่อนเริ่มลงมือเขียนลงในกระดาษ!
สารคดีเรื่องฝุ่นหมอกควันพิษงั้นหรือ?
เรื่องแรกที่เขาคิดถึงคือสารคดีของไฉจิงซึ่งสร้างกระแสใหญ่โตไปทั่วประเทศ สารคดีชื่อดัง ‘การสืบสวนเรื่องฝุ่นมลพิษของไฉจิง: ใต้ผืนฟ้าครอบ’ ซึ่งทำให้เกิดกระแสเรื่องปัญหามลพิษในหมู่ประชาชนเป็นวงกว้าง เป็นสารคดีที่ทั้งสร้างอิทธิพลและให้ข้อมูลที่เหมาะสมกับการทำความเข้าใจเรื่องปัญหาหมอกฝุ่น
จางเย่ย่อมต้องใช้สารดีดังกล่าวเป็นผลงานอ้างอิงแน่นอน
วันนั้นทั้งวัน เขาใช้เวลาหมกตัวอยู่แต่ในออฟฟิศ ทุ่มเทเพื่อร่างแผนงานของสารคดีชิ้นนี้!


[Go To Next Chapter]( ./9.md)