##บทที่ 1135 : งานแถลงข่าว!
ที่บ้าน
พ่อคำรามดังลั่น "ชนะแล้ว!"
แม่ร้องว่า "เย่น้อยชนะแล้ว!"
เสียงเคาะประตูดังขึ้น พอแม่เดินไปเปิดประตู เพื่อนบ้านเก่าแก่ยี่สิบกว่าคนก็หลั่งไหลเข้ามาในห้อง แต่ละคนดูตื่นเต้นยิ่งกว่าพ่อแม่ของจางเย่เสียอีก!
"ยินดีด้วยนะ!"
"เหล่าจาง เหล่าเฉา พวกคุณมีลูกชายที่ดีมาก!"
"จางน้อยชนะได้สวยงามมาก!"
"ไม่มีอะไรจะพูดจริงๆ! ดูเหงื่อที่ท่วมตัวฉันสิ!"
"ลุ้นระทึกมาก! มหัศจรรย์มาก!"
"จางน้อยเชิดหน้าชูตาให้ทุกคนแล้ว!"
"ฉันรู้อยู่แล้วว่าเขาจะต้องทำได้!"
"เจ้าคนอเมริกันพวกนั้นดูถูกจางน้อยไปแล้ว! กล้าดูถูกมนุษย์งั้นรึ! ฮ่าๆๆๆ! ครั้งนี้พวกเขาเจอเทพตัวเป็นๆ แล้ว! พวกโง่เง่าเอ๊ย!"
"โดนตอกหน้าแล้ว!"
"ฮ่าๆๆๆ!"
"ฉันเจ็บหน้าแทนพวกโง่นั่นเลย!"
……
 
บ้านเจ๊เหรา
เฉินเฉินเอ่ยเสียงดัง "จางเย่ชนะแล้ว! ดังอีกแล้วสิ!"
เหราอ้ายหมิ่นเบะปาก "เฮอะ ไอ้เด็กนี่ทำบุญมาดีจริงนะ!"
"ทำบุญมาดีอะไรกัน?" หยางซูแสลงหู "ศิษย์พี่ข้าแข็งแกร่งจริงๆ ต่างหาก!"
เหราอ้ายหมิ่นกัดมุมปาก "หมอนั่นน่ะ เผลอหน่อยก็ออกไปสร้างเรื่อง อยู่กับบ้านเฉยๆ ไม่เป็นหรือไง? ต้องวิ่งแจ้นไปสร้างความโดดเด่นในวงการหมากล้อม ถ้านักข่าวมาหาใครกันล่ะต้องจัดการให้เขา หา?"
……
 
SARFT
ในห้องทำงานของคุณอู๋
อู๋เจ๋อชิงยิ้ม หยิบโทรศัพท์มาโทรหาเลขาฯ ของตัวเอง "ฮัลโหล ฉันเอง สั่งการลงไปที ให้โปรโมตศึกมนุษย์กับเครื่องจักรวันนี้เป็นพิเศษหน่อยนะ"
จากนั้นเธอก็โทรศัพท์หามารดา
โทรติดแล้ว
ทางนั้นเต็มไปด้วยเสียงตะโกน สับสนวุ่นวายมาก!
"แม่ เป็นไงบ้างคะ?"
"จางน้อยยอดเยี่ยมมาก! เก่งมากจริงๆ!"
"พ่อเปลี่ยนความคิดที่มีต่อเขาหรือยังคะ?"
"เหอเหอ พ่อลูกตอนนี้น่ะตื่นเต้นจนพูดไม่ออกแล้ว ลูกไม่เห็นตอนปีเตอร์ยอมแพ้ เสียงพ่อของลูกน่ะดังที่สุดเลย...นี่ๆ คุณแย่งโทรศัพท์ฉันทำไม"
เสียงของอู๋ฉางเหอดังขึ้น "ยัยหนู อย่าไปฟังแม่แกพูดไร้สาระ ตอนนี้การแข่งเพิ่งจะตีเสมอ เด็กนั่นยังไม่ชนะสักหน่อย!"
อู๋เจ๋อชิงหัวเราะ "ค่ะ รอชนะพรุ่งนี้แล้ว หนูจะพาเขาไปกินข้าวที่บ้านในฐานะแฟนได้แล้วสินะคะ?"
อู๋ฉางเหอตอบ "รอให้ชนะจริงๆ ก่อนค่อยว่ากัน"
……
 
ในโทรทัศน์
ยังคงมีการถ่ายทอดอยู่!
ผู้เชี่ยวชาญจำนวนไม่น้อยกำลังวิเคราะห์หมากกระดานเมื่อครู่ "วันนี้รองศาสตราจารย์จางได้แสดงพลังของมนุษย์ออกมาแล้ว แค่เปิดเกมมาวางหมากตัวแรกก็จูงจมูกปีเตอร์ให้เดินตามได้แล้ว ถัดจากนั้นก็เป็นสูตรการเล่นใหม่หมด เต็มไปด้วยพลังของจินตนาการไรขีดจำกัด ทำให้ปีเตอร์ต้องเจอกับปัญหา นี่ก็คือความแตกต่างที่ใหญ่ที่สุดระหว่างมนุษย์กับคอมพิวเตอร์ นี่ก็คือสาเหตุสำคัญที่ทำให้รองศาสตราจารย์จางชนะหมากนี้ได้ เป็นเพราะมนุษย์มีพลังในการสร้างสรรค์แต่เครื่องจักรทำได้เพียงเรียนรู้เท่านั้น! วันนี้เป็นวันที่ควรค่าแก่การจดจำวันหนึ่ง รองศาสตราจารย์จางให้บทเรียนกับคนอเมริกันและปัญญาประดิษฐ์ที่ได้ฉายาว่าฉลาดกว่ามนุษย์แล้ว!"
ที่สถานีโทรทัศน์อีกแห่ง
ผู้บรรยายเอ่ย "พวกเรามาดูหมากสุดท้ายของรองศาสตราจารย์จางกันนะครับ เป็นเหมือนเทพเซียนจริงๆ งดงามจนพูดไม่ออกเลย! นาทีนั้นรองศาสตราจารย์จางคิดถึงการเดินหมากแบบนี้ได้ยังไงนะ พวกเราไม่มีทางรู้ได้เลย แต่ว่าหมากเม็ดนี้ที่ราวกับเทพเซียนบินลงมาจากฟ้ากอบกู้วงการหมากล้อมเอาไว้! ไม่ต้องสงสัยเลยว่านี่จะต้องเป็นหมากตาที่ล้ำค่าที่สุดในหน้าประวัติศาสตร์วงการหมากอย่างแน่นอน! สิ่งนี้ควรค่าแก่การเรียกหัตถ์เทวะอย่างแท้จริง!"
"อา งานแถลงข่าวเริ่มแล้ว เก็บภาพเอาไว้ให้หมดนะพวกเรา วันนี้ดูเหมือนในที่สุดรองศาสตราจารย์จางจะยอมให้สัมภาษณ์หลังการแข่งแล้ว!"
……
 
ที่สมาคมหมากกระดานแห่งประเทศจีน
ในงานแถลงข่าว
ตัวแทนคนอเมริกันนั่งอยู่ข้างบนเวทีตามเคย ส่วนจางเย่กับคนจากสมาคมหมากฯ อีกสองสามคนอยู่ข้างๆ
เหล่านักข่าวพากันยิงคำถามใส่ตัวแทนชาวอเมริกัน
"ไม่ทราบว่าวันนี้ที่ปีเตอร์ยอมแพ้เป็นเพราะอะไรหรือครับ?"
"พวกคุณเคยพูดไม่ใช่เหรอว่าเอไอของบริษัทคุณไม่มีทางแพ้ให้มนุษย์?"
"เกี่ยวกับการแข่งวันพรุ่งนี้ พวกคุณยังมั่นใจไหมคะ?"
ตัวแทนชาวอเมริกันตอบคำถามทั้งหมดของพวกเขา ก็ไม่ทราบว่าแสดงออกเป็นการตบตาหรืออะไร ทว่าสีหน้าของพวกเขาไม่ได้ดำคล้ำเหมือนตอนอยู่ในสนามแข่งอีกแล้ว แต่ดูสงบนิ่งอย่างมาก "ความพ่ายแพ้ในวันนี้เป็นสิ่งที่เหนือความคาดหมาย อาจเป็นเพราะก่อนหน้านี้เจ้าหน้าที่เทคนิคของเราไม่ได้ทำให้ดี แล้วก็เป็นไปได้ว่าอาจเป็นบั๊กในโปรแกรม พวกเราจะกลับไปหาสาเหตุและจะต้องซ่อมแซมให้เสร็จก่อนการแข่งในวันพรุ่งนี้แน่นอน ปีเตอร์ไม่มีทางพ่ายแพ้ให้มนุษย์ในวงการหมากล้อมแน่นอน ผมยังยืนยันคำนี้ เรามั่นใจมากกว่าต้องชนะในวันพรุ่งนี้ พวกเราเชื่อว่าหลังการปรับปรุงปีเตอร์แล้วต้องสามารถคว้าชัยชนะมาได้แน่นอน"
นักข่าวหญิงของสถานี BTV คนหนึ่งถาม "ในการให้สัมภาษณ์ก่อนหน้านี้ คุณบอกว่าจองตั๋วเครื่องบินค่ำนี้ไว้ ไม่ทราบว่าตอนนี้…"
ผู้ช่วยของตัวแทนอเมริกันหน้าเครียด "เปลี่ยนเที่ยวบินเรียบร้อยแล้ว พวกเราจะตอบโต้อย่างสุดกำลังในการแข่งพรุ่งนี้"
นักข่าวหนังสือพิมพ์คนหนึ่ง "ไม่ทราบว่าพวกคุณประเมินรองศาสตราจารย์จางไว้อย่างไร"
ตัวแทนชาวอเมริกันเหลือบมองจางเย่แวบหนึ่ง เอ่ยว่า "พวกเราเองก็ยอมรับว่าโลกนี้มีผู้มีพรสวรรค์อยู่จริงๆ แต่ผมก็ยังคิดว่ายังไงต่อจากนี้ก็ยังเป็นยุคสมัยของเอไออยู่ดี!"
ฝอยมาตั้งนาน ที่แท้ก็แค่ไม่ยอมรับความพ่ายแพ้!
ถามมาถึงตอนสุดท้ายเหล่านักข่าวก็ไม่มีใจจะถามต่อแล้ว ทุกคนหันไปทางจางเย่
นักข่าวจากหนังสือพิมพ์ปักกิ่งไทมฺส์ยิ้มแล้วเอ่ยว่า "รองศาสตราจารย์จาง คุณเคยกล่าวว่าคุณไม่รับสัมภาษณ์นี่ครับ"
จางเย่ขยับเข้าไปใกล้ไมโครโฟน "ใช่ครับ"
"งั้นทำไมวันนี้คุณถึงมาละคะ?" คนจากปักกิ่งไทมฺส์ถาม
จางเย่กลับตอบอย่างเป็นธรรมชาติว่า "เพราะว่าวันนี้ผมชนะไง!"
เหล่านักข่าวระเบิดเสียงหัวเราะ!
จากนั้นคนมากมายก็ปรบมือขึ้นมา!
จางเย่ก็คือจางเย่ แต่ไหนแต่ไรก็ไม่พูดจาอ้อมค้อม แพ้แล้วดังนั้นก็เลยไม่ให้สัมภาษณ์ ชนะแล้วดังนั้นต้องมาโอ้อวด ก็เป็นเรื่องปกติไม่ใช่เหรอ?
ซ่านตงเหอเองก็ยิ้มขำ ตอนนี้เขารู้สึกว่ายิ่งมองจางเย่ก็ยิ่งเจริญหูเจริญตา!
นักข่าวสาวคนหนึ่งเอ่ย "วันนี้ชนะหมากแล้ว รู้สึกยังไงบ้างคะ?"
จางเย่หัวเราะหึหึ "รู้สึกดีมากจริงๆ ครับ!"
ทุกคนหัวเราะอีกครั้ง
ตัวแทนชาวอเมริกันหน้าตึง
อวี๋อิ่งอี๋เองก็มาถึงด้านล่างเวที เอ่ยถามขึ้นว่า "รองศาสตราจารย์จางมีอะไรอยากพูดไหมคะ?"
จางเย่ยิ้มบางตอบ "ตอนนี้ผมอยากพูดหนึ่งประโยค เอไอที่ฉลาดที่สุดในประวัติศาสตร์เหรอ? ก็ได้แค่นี้เอง!"
นี่เป็นคำพูดของตัวแทนอเมริกันเมื่อวาน วันนี้จางเย่ย้อนสนองคืนกลับไปแล้ว!
นักข่าวทั่วสารทิศพากันปรบมือ!
"ดี!"
"พูดได้ดี!"
ทุกคนล้วนเป็นมนุษย์ ปกติแล้วย่อมอยู่ข้างจางเย่ อีกอย่างพักนี้ทางฝั่งคนอเมริกันก็หยิ่งยโสจนไม่เห็นใครอยู่ในสายตาแล้ว พวกเขาล้วนไม่ชอบ เพียงแต่ปีเตอร์สังหารรอบทิศมาโดยตลอด แม้แต่อันดับหนึ่งอย่างเซี่ยงหรงเก้าดั้งยังพ่ายแพ้ ความกระตือรือร้นของพวกเขาจึงน้อยลงเรื่อยๆ จนกระทั่งวันนี้ จนกระทั่งจางเย่คว้าชัยมาได้เกมหนึ่ง นักข่าวทุกคนถึงรู้สึกว่าได้ระบายความอัดอั้นออกมา!
ผลสุดท้ายก็เป็นจอมตอกหน้าจางที่ดีกว่า!
เจ้าหมอนี่แม้ปกติจะมีคนเกลียดมาก ปากก็เสีย ล่วงเกินคนไว้มากมาย แต่พอถึงเวลาสำคัญก็ไม่เคยลังเล ไม่เคยทำให้ใครผิดหวัง!
จางเย่มีศัตรูมาก ในสนามเองก็น่าจะมีคนที่เคยโดนเขาล่วงเกินเหมือนกัน คนมากมายล้วนคิดว่าจางเย่นั้นรับมือยาก ก่อปัญหาตลอดเวลา ตอกหน้าคนตลอดเวลา ที่สำคัญคือยังไม่มีใครจัดการเขาได้ คนคนนี้เป็นบุคคลที่ทำให้คนในประเทศปวดหัวยิ่งนัก ใครเห็นใครก็ผวา มีแต่ชื่อเสีย แต่วันนี้ ยามที่ใจของทุกคนยืนอยู่ข้างจางเย่ พวกเขาก็พลันรู้สึกว่า จอมตอกหน้าจางช่างพึ่งพาได้จริงๆ มองดูเขาตอกหน้าคนอเมริกัน มองดูเขาตอกหน้าเอไอ ความรู้สึกนั้นแม้ไม่แสดงออกแต่ก็กระจ่างชัด!
บนอินเทอร์เน็ต
ฟ่านเหวินลี่อัพเวยป๋อ "ยินดีกับผู้กำกับจางที่เอาคืนได้หนึ่งเกม!"
เสี่ยวตง "น่ายินดีมาก! น่ายินดีมากๆ!"
เหยาเจี้ยนไฉ "จางน้อย นายนี่ไปไกลมากแล้วจริงๆ แทบทะลุจักรวาลไปแล้ว!"
หลี่เสี่ยวเสียน "ขอให้อาจารย์จางชนะในเกมต่อไปนะคะ!"
จางเสียเองก็มาร่วมความครึกครื้นนี้ด้วย "วันนี้หมากของจางน้อยนับว่าได้รักษาหน้าของมนุษย์เอาไว้แล้ว หลังจากนี้ทุกคนก็ด่าเขาให้น้อยลงหน่อยเถอะ จางน้อยเองก็ลำบากนะ หึหึ"
งานแถลงข่าวเลิกแล้ว
หลังจากนั้นไม่นานจางเย่ก็เดินออกจากสมาคมหมากฯ
ปรากฏว่ามีกลุ่มคนจำนวนมากรวมกันอยู่หนาแน่นหน้าประตูใหญ่!
หลายร้อยคน!
ไม่สิ มากกว่าพันคน!
กลุ่มคนล้นหลามนั้นชูป้ายขึ้นแล้วตะโกนชื่อจางเย่เสียงดัง!
"จางเย่!"
"จางเย่!"
"จางเย่!"
"จางเย่!"
กลุ่มคนล้วนตื่นเต้นยินดี!
เลือดในกายทุกคนล้วนร้อนระอุ!
 


[Go To Next Chapter]( ./236.md)