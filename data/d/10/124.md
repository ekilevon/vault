##บทที่ 1024 : 'เกลียดเธอจริงๆ' ?
ตรงทางรอขึ้นเวที
หน้ากากโจ๊กเกอร์กับหน้ากากปวยเล้งเพิ่งกลับลงมา ก็ถูกหน้ากากดอกไม้จีนในวันวาน หน้ากากดอกไม้ต้องฝนและหน้ากากไม้ใกล้ฝั่งล้อมเอาไว้
ดอกไม้ต้องฝนตกตะลึง "คุณเอาจริงเหรอ?"
โจ๊กเกอร์หัวเราะ "ใช่"
ไม้ใกล้ฝั่งสูดลมหายใจ "มั่นใจแค่ไหนกัน?"
หน้ากากโจ๊กเกอร์ส่ายหน้า "ไม่รู้"
"ไม่รู้แล้วคุณยังกล้าเล่นแบบนี้อีก?" ดอกไม้จีนนับถือแล้ว
ดอกไม้ต้องฝนครุ่นคิด "ถ้าเพลงแรกทานตะวันร้องเพลงกวางตุ้ง ฉันเกรงว่าคงเอาชนะเขาไม่ได้ เมื่อกี้ฉันเพิ่งไปยืนยันกับไป๋หย่วนเฟยมา เพลงที่สองของทานตะวันเป็นเพลงกวางตุ้งจริงๆ คุณก็ระวังตัวด้วยนะ"
เธอรู้มาตลอดว่าในรอบคัดออกวันนี้ เธอคนเดียวจัดการหน้ากากทานตะวันไม่ไหว แล้วก็ทำไม่ได้ด้วย เพราะว่าเธอสู้กับเขาได้เพียงสนามเดียวเท่านั้น ดังนั้นเธอจึงต้องการคนที่มีความสามารถทัดเทียมกันมาช่วยเหลือ แต่ดอกไม้ต้องฝนไม่เคยพูดเรื่องนี้ออกไป เพราะเธอทำได้แค่สั่งตัวเอง แต่ไม่อาจไปขอให้ผู้อื่นทำสิ่งนั้นสิ่งนี้
ดังนั้น เธอจึงคาดไม่ถึงว่าจะมีคนเข้าใจความคิดของเธอ
เธอยิ่งไม่อาจคาดคิดว่าคนที่ก้าวออกมาจะเป็นโจ๊กเกอร์!
คนคนนี้ ดอกไม้ต้องฝนคิดมาตลอดว่าลึกลับเป็นอย่างมาก รู้สึกคุ้นเคยเล็กน้อย คล้ายว่าจะเป็นคนที่รู้จักแต่ก็คล้ายคนแปลกหน้า เพราะในความทรงจำของเธอดูเหมือนจะไม่มีคนแบบนี้อยู่เลย
หน้ากากโจ๊กเกอร์ตอบอย่างสงบ "ตกลง"
ปวยเล้งกัดฟัน "ต้องชนะนะคะ!"
โจ๊กเกอร์ยิ้ม "อืม"
จะเอาชนะได้ไหมนะ?
จางเย่เองก็ไม่รู้ และเขาไม่อยากคิดด้วย เขาก็แค่เห็นว่าทานตะวันขัดหูขัดตานักเลยอยากเตะอีกฝ่ายกระเด็นไป แต่ไหนแต่ไรนี่ก็คือแนวทางของจางเย่ ถึงภายนอกจะสวมหน้ากาก แต่ภายในของเขาไม่แปรเปลี่ยน เรื่องที่อดทนไม่ได้ชายหนุ่มเป็นต้องยกขากระทืบสักที ชีวิตคนยังมีเรื่องที่น่าสนุกกว่านี้อีกเหรอ?
……
ในห้องพักของหน้ากากทานตะวัน
ผู้ช่วยสวีกลับมาอย่างโกรธเกรี้ยว
กล้องในห้องพักถูกปิดไว้ วันนี้พวกเขาไม่ต้องการให้รายการจับภาพในห้อง
ผู้ช่วยสวีพูด "เจ้าหน้ากากโจ๊กเกอร์นี่จงใจ!"
ทานตะวันร้องอืม "ผมรู้"
"เขาจงใจลงมาในรอบคัดออก เพื่อเจอกับคุณในรอบต่อไป แล้วคุณ?" ผู้ช่วยสวีไม่วางใจนัก
หน้ากากทานตะวันกลับยิ้ม "คุณคิดว่าวันนี้ผมจะแพ้เหรอ?"
ผู้ช่วยสวี "แต่ในรอบแรก…"
หน้ากากทานตะวันเอ่ย "เพลงต่อไปผมจะร้องเพลงกวางตุ้ง"
ผู้ช่วยสวีวางใจได้ในพริบตา!
ภาษากวางตุ้ง?
ถ้าอย่างนั้นก็ชนะแน่นอนแล้ว!
ต่อให้หน้ากากโจ๊กเกอร์มีสามเศียรหกกรยังไง ก็ไม่สามารถใช้เพลงภาษาจีนกลางมาเอาชนะหลีอวี้ที่ร้องเพลงกวางตุ้งในสถานการณ์และบรรยากาศในวันนี้ได้ เพราะทุกคนต่างรู้ข่าวแล้ว คนมากมายในห้องอัดล้วนโอบกอดความหวังที่จะได้ฟังหลีอวี้ร้องเพลงกวางตุ้งอยู่ พวกเขาต่างรอคอย ดังนั้นเมื่อหลีอวี้ปรากฏตัว เขาจะต้องได้รับการต้อนรับอย่างร้อนแรงแน่ ถึงเวลานั้น จะเป็นใครมาก็ทำอะไรไม่ได้แล้ว!
……
ในห้องพักของโจ๊กเกอร์
บนหน้าจอ การแข่งขันของหน้ากากไม้ใกล้ฝั่งหน้ากากดอกไม้จีนในวันวานเริ่มต้นขึ้นแล้ว
หานฉีกระหืดกระหอบเข้ามา "อาจารย์ คุณเองก็เสี่ยงเกินไปแล้วนะคะ!"
หน้ากากโจ๊กเกอร์ยิ้ม "ยังไหวอยู่"
หานฉีเอ่ยอย่างกังวลว่า "แต่หลีอวี้ เขามีชื่อเสียงมากที่สุดในบรรดาหน้ากากนักร้องทั้งหมดเลยนะคะ!"
มีชื่อเสียงมากที่สุด?
พูดแบบนี้ไม่ถูกละมั้ง?
จางเย่เพียงยิ้ม ไม่กล่าวอะไร
ที่จริงทุกคนล้วนคิดว่า หน้ากากทานตะวันเป็นคนที่มีความนิยมสูงที่สุด โด่งดังที่สุดในบรรดาผู้เข้าแข่งขันรายการเดอะแมสก์ซิงเกอร์ แต่ความจริงนั้นไม่มีใครรู้ แม้กระทั่งทีมงานเองก็ยังไม่ทราบว่า หน้ากากโจ๊กเกอร์ที่ไม่มีใครรู้ตัวจริงนี้ เทียบกันแล้ว จะมีชื่อเสียงโด่งดังกว่าหน้ากากทานตะวันหลายเท่าตัว!
เทียบเรื่องความนิยม?
ฉันยังต้องกลัวนายอีกเหรอ?
จางเย่กระทั่งเชื่อมั่นในตัวเองว่า ถ้าหากเขาถูกกระชากหน้ากากเปิดเผยใบหน้าต่อให้เขาขึ้นไปร้องเพลง 'สไตล์พื้นบ้านสุดเจ๋ง' เขาก็สามารถคว้าแชมป์มาได้ แต่นั่นจะไม่มีความหมาย จุดประสงค์ที่จางเย่มาที่นี่ไม่ใช่เพื่อแข่งความนิยม ไม่ใช่เพื่อมาอวดโอ่ความแข็งแกร่งของตัวเอง จุดประสงค์ของรายการนี้คือการกำจัดรัศมีของเหล่าดาราออกไป แล้วแข่งร้องเพลงด้วยความสามารถที่แท้จริง แน่นอนว่าตอนนี้เขาย่อมไม่กล้าถอดหน้ากาก เพราะกลัวรายการถูกระงับการออกอากาศ ดังนั้นเมื่อเผชิญหน้ากับความร้ายกาจ และวิธีการใช้ชื่อเสียงความนิยมของตนมาข่มคนอื่นของหลีอวี้ จางเย่ย่อมต้องรังเกียจเหยียดหยามอย่างยิ่ง
ฉันยังไม่ใช้ความนิยมข่มนายเลย นายกลับกล้ามาข่มฉัน?
แต่ก่อนก็เป็นจางเย่ที่เตะหลีอวี้ลงจากทำเนียบดาราระดับ A
ดังนั้นเขาจึงรู้สึกเรื่องนี้ช่างน่าขบขันยิ่งนัก
อืม จะเลือกเพลงอะไรดีนะ?
เพลงไหนถึงจะเหมาะสม?
จางเย่เริ่มบ่นพึมพำกับตัวเอง วันนี้เขาเตรียมเพลงมาทั้งหมดสี่เพลง 'ชีวิตไม่ได้มีเพียงเท่านี้' ถูกใช้ไปแล้ว ก็เท่ากับยังเหลืออีกสามเพลง
เพลงนั้นดี?
หรือว่าเพลงนี้ดี?
ใช้อ่อนสยบแข็ง?
หรือปะทะกันแรงๆ ไปเลยดี?
เขายังไม่แน่ใจ เพลงนี้ยังไม่ใช่ตัวเลือกที่ดี
ในเมื่อยังตัดสินใจไม่ได้ สุดท้ายจางเย่ก็เลิกคิด เขามองที่หน้าจอ ดูการแข่งของหน้ากากไม้ใกล้ฝั่งและหน้ากากดอกไม้จีนในวันวาน
ตัวเขาไม่รีบร้อน แต่หานฉีกลับร้อนรนขึ้นมา "อาจารย์ คุณทำอะไรน่ะ?"
จางเย่ตอบ "ดูการแข่งไงล่ะ"
หานฉีเอ่ยงุนงง "ตอนนี้ไฟไหม้มาถึงปลายคิ้วแล้วคุณยังสบายอารมณ์อยู่อีก? พอจบรอบแรกก็เป็นรอบคัดออกแล้วนะคะ ทีนี้จะทำยังไงดีล่ะ? คุณคิดหรือยังว่าจะร้องเพลงอะไร? ได้ยินว่าคุณเตรียมมาสี่เพลงใช่ไหมคะ?"
จางเย่ยิ้มพลางตอบ "ไว้ถึงตอนนั้นค่อยว่ากัน"
ไว้ถึงตอนนั้น?
นี่ก็ใกล้จะถึงแล้วไง!
หานฉีแทบยอมหมอบกราบแล้ว เธอไม่คิดจริงๆ ว่าหน้ากากโจ๊กเกอร์จะเหนือชั้นได้เช่นนี้ พูดแบบไม่น่าฟังก็คือ วันนี้เป็นสนามเหย้าของหน้ากากทานตะวัน ต่อให้หน้ากากโจ๊กเกอร์ร้องดีกว่าเล็กน้อย ก็ยังเอาชนะไม่ได้อยู่ดี เว้นแต่เขาจะทำเหมือนหน้ากากดอกไม้ต้องฝน ใช้ความสามารถอันสูงส่งมาขยี้บทเพลงและทักษะการร้องของหน้ากากทานตะวัน!
ทักษะการร้องเพลง?
ใครก็รู้ว่าโจ๊กเกอร์มีเหลือเฟือ!
แต่ว่าเพลงล่ะ?
เพลงอะไรถึงจะแข็งแกร่งพอเอาชนะหลีอวี้ที่ร้องเพลงกวางตุ้งได้?
……
หน้ากากไม้ใกล้ฝั่งและหน้ากากดอกไม้จีนในวันวานร้องเพลงจบแล้ว
การโหวตเริ่มขึ้น
ผลคะแนนออกมาอย่างรวดเร็ว
ตามที่คาดการณ์ไว้ หน้ากากไม้ใกล้ฝั่งชนะอย่างขาดลอย!
หน้ากากดอกไม้จีนในวันวานเองก็ไม่หวังอะไร หลังจากยิ้มเศร้าๆ ออกมาก็แสดงความยินดีกับหน้ากากไม้ใกล้ฝั่ง
การต่อสู้รอบนี้น่าตื่นตาตื่นใจมาก เห็นได้ว่าผู้ชมบางส่วนพึงพอใจอย่างยิ่ง แต่ว่าเมื่อคิดได้ว่าใกล้จะเริ่มการแข่งรอบคัดออกแล้ว ทุกคนต่างก็ถูกเบี่ยงเบนความสนใจไปอีกครั้ง
หน้ากากทานตะวัน?
หน้ากากโจ๊กเกอร์?
หน้ากากดอกไม้จีนในวันวาน?
สามคนนี้ต้องตกรอบไปสองคน มีเพียงคนเดียวที่จะได้ไปต่อ?
นี่มันบ้าเกินไปแล้ว! สัปดาห์นี้จำเป็นต้องน่าตื่นเต้นขนาดนี้เลยเหรอ?
โจ๊กเกอร์กับทานตะวันเป็นหน้ากากนักร้องสองคนที่ฝูงชนทุ่มคะแนนโหวตให้มากที่สุดในตอนนี้ ทุกคนต่างมองว่าสองคนมีคุณสมบัติเป็นแชมป์ได้ทั้งคู่ มีความสามารถครบถ้วน แต่ว่าวันนี้ทั้งสองกลับต้องมาต่อสู้กันเพื่อ 'เอาชีวิตรอด'? ในพวกเขาสองคน ต้องมีคนใดคนหนึ่งตกรอบไป? เรื่องนี้ไม่ว่าใครก็ต่างไม่คาดคิดมาก่อน!
รอบคัดออกใกล้จะเริ่มขึ้นแล้ว!
ผู้ชมล้วนคึกคักราวกับถูกฉีดด้วยเลือดไก่!
"ใกล้จะเริ่มแล้ว!"
"แข่งกันหมดแล้ว ถึงรอบคัดออกแล้ว!"
"หลีอวี้!"
"หลีอวี้!"
"หลีอวี้ต้องชนะ!"
"ไม่ต้องกังวลหรอกน่า ไม่ต้องดูก็รู้!"
"ฮ่าๆ หลีอวี้ต้องคว้าแชมป์มาได้แน่!"
"เพลงกวางตุ้ง!"
"เพลงกวางตุ้งรีบมาเร็ว!"
"ใช่ รอมานานมากแล้วนะ!"
"ที่มาวันนี้ก็หวังว่าหลีอวี้จะร้องเพลงกวางตุ้งเลยนะ!"
บรรยากาศในห้องอัดเต็มไปด้วยความร้อนแรง
แฟนคลับจำนวนมากของหลีอวี้ต่างโบกป้ายไฟพลางตะโกนว่าสู้ๆ!
ตรงที่นั่งของเหล่าแขกรับเชิญ
จางเสียถาม "พวกคุณว่าใครจะชนะ?"
เฉินอี้ตงยิ้มพลางตอบ "แน่นอนว่าต้องเป็นหลีอวี้"
หวังจุยซูครุ่นคิด "อันที่จริงผมหวังว่าหน้ากากโจ๊กเกอร์จะชนะ แต่ว่าผมนึกเหตุผลที่หน้ากากทานตะวันจะแพ้ไม่ออกเลย ฟ้าดินเป็นใจ เขาต้องคว้าชัยชนะได้แน่"
เอมี่ในใจยังกังวลอยู่ "หน้ากากโจ๊กเกอร์ตกอยู่ในอันตรายซะแล้ว"
เหยาเจี้ยนไฉเอ่ยอย่างไม่ค่อยเข้าใจนัก "เมื่อกี้หน้ากากดอกไม้ต้องฝนก็เพิ่งชนะมาไม่ใช่เหรอ?"
เฉินกวงอธิบาย “หน้ากากทานตะวันต้องร้องเพลงกวางตุ้งแน่ เขาเป็นนักร้องฮ่องกงที่ร้องได้ทั้งเพลงกวางตุ้งและจีนกลาง ได้หมดทั้งสองแนว!”
เหยาเจี้ยนไฉร้องโอ้ "เป็นแบบนี้นี่เอง"
ข้างบนเวที
ต่งซานซานหยิบสคริปต์ขึ้นมาร่ายโฆษณา จากนั้นก็ยิ้มออกมา "ลำดับต่อไปจะเข้าสู่การแข่งรอบคัดออกแล้วนะคะ ขอเชิญหน้ากากนักร้องท่านแรก หน้ากากทานตะวันใต้ดวงดาวค่ะ!"
ทันใดนั้น เสียงตะโกนต้อนรับก็ดังกึกก้อง!
"หลีอวี้!"
"หลีอวี้!"
"หลีอวี้!"
ความนิยมสูงของเขามากจริงๆ!
ขนาดยังไม่ทันได้อ้าปากร้อง คนดูจำนวนมากก็ลุกขึ้นยืนแล้ว!
จากนั้น เครื่องฉายเหนือศีรษะก็ปรากฏชื่อเพลง เพียงเท่านั้น ผู้ชมในห้องอัดจำนวนหนึ่งก็ถึงกับต้องกรีดร้อง!
นี่เป็นเพลงภาษากวางตุ้งทั้งหมด!
เป็นเพลงรัก!
หนึ่งในผลงานที่แสดงถึงตัวตนของนักร้องชื่อหลีอวี้!
'เกลียดเธอจริงๆ'
คำร้อง : สวีเฟย
ทำนอง : หลีอวี้
นี่เป็นเพลงแรกของหลีอวี้ตอนที่เพิ่งเดบิวต์ เริ่มแรกเพลงนี้ไม่ได้โด่งดังมากนัก แต่เนื้อเพลงกลับมีความหมายพิเศษต่อหลีอวี้อย่างมาก เขาแทบจะร้องเพลงนี้ในทุกคอนเสิร์ต ทำให้ผู้คนค่อยๆ รู้จักเพลงนี้ขึ้นมา แล้วก็พากันชื่นชอบ!
"เยี่ยมไปเลย!"
"ฉันชอบเพลงนี้มากๆ!"
"นี่เป็นเพลงเปิดตัวของหลีอวี้! ตั้งตารอเลย!"
"หน้ากากโจ๊กเกอร์ไม่มีหวังสักนิดแน่แล้ว!"
"ถูก!"


[Go To Next Chapter]( ./125.md)