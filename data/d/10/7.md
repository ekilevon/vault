##บทที่ 907 : ผมรู้จักอดทนที่ไหน ล้วนอาศัยความดื้อรั้นเจียนตายทั้งนั้น!
ที่ออฟฟิศของหลีอวี้
ทุกคนยังคงอยู่ทำโอทีแม้จะเป็นเวลาเที่ยงคืนแล้ว พวกเขาอยู่ที่นี่เพื่อเป็นพยานในการบุกกลับขึ้นทำเนียบระดับ A ของอาจารย์หลีอวี้ พวกเขาลงความเห็นว่าเป็นเพราะทีมงานและตัวอาจารย์หลีอวี้ประมาทจางเย่เกินไป ทำให้อีกฝ่ายกระโจนเข้ามาชิงอันดับในทำเนียบระดับ A ของหลีอวี้ไปได้ นี่คือความผิดของพวกเขา! ดังนั้นวันนี้ทุกคนจึงเคร่งเครียดจริงจังและติดตามเป้าหมายอย่างใกล้ชิด ทำทุกอย่างเท่าที่ทำได้ ถึงขั้นยอมเปลี่ยนแผนงานเพื่อออกไพ่ตาย ‘มือปืนสังหาร’ ก่อนเวลาล่วงหน้า เรียกได้ว่ายอมทุ่มหมดหน้าตัก!
แต่อันดับกลับยังคงไม่เปลี่ยนแปลง!
แถมค่าชื่อเสียงยังถูกถ่างกว้างออกไปอีกด้วย!
หัวหน้าสตูดิโอตกใจ "ทำไมกัน?"
เอเยนต์ของหลีอวี้มือสั่นเทิ้ม "นี่มันเป็นไปไม่ได้!"
"อาจารย์หลีเขา..."
"ทำไมเราถึงตามไม่ทันได้?"
"นี่...นี่มัน...”
"ตัวเลขคำนวณผิดรึเปล่า?"
ทีมงานในสตูดิโอล้วนไม่มีใครรับได้!
กระทั่งตัวหลีอวี้เอง ก็ยังนิ่งตะลึงอยู่ครึ่งค่อนวัน
……
ในอินเทอร์เน็ต
ผู้คนมากมายล้วนเบิกตากว้าง!
"จางเย่ชนะแล้วเหรอ?"
"เชี่ย ชนะได้ยังไง?"
"อาจารย์จางทำอะไรลงไปกันแน่?"
"หลีอวี้ยังออกหนังสั้นมาเรื่องหนึ่ง! แล้วจางเย่ล่ะ? จางเย่ทำอะไร? แค่ออกรายการสัมภาษณ์ในซีซีทีวี ท่องกลอนออกมาแค่...บทเดียว?"
"ผลลัพธ์นี้มันผิดคาดเกินไปแล้ว!"
"เชี่ย ฉันก็คิดไม่ถึง!"
"ชื่อเสียงของอาจารย์จาง มาถึงขนาดนี้แล้วเหรอ?"
"ถึงกับใช้กลอนหนึ่งบทรบชนะหนังหนึ่งเรื่อง?"
"แม่งโคตรเถื่อน!"
……
คนในวงการอักษรก็ตกตะลึงกับเรื่องนี้เช่นกัน!
แค่กลอนบทหนึ่ง ทั้งยังเป็นกลอนสมัยใหม่ธรรมดา แต่มารดามันกลับเหนือกว่าความนิยมของหนังสั้น? ถึงจะเป็นแค่หนังสั้น แต่ก็เป็นหนังเชียวนะเว้ย! แถมยังเป็นภาคต่อของหนังคลาสสิกที่ทำรายได้ไปกว่าร้อยล้านหยวนในบ็อกซ์ออฟฟิศด้วย! ความสำเร็จระดับนี้ควรให้ค่าชื่อเสียงปริมาณมหาศาล แต่ก็ยังไม่พอจะจัดการกับจางเย่งั้นหรือ? จัดการกับกลอนบทเดียวของจางเย่ก็ยังไม่ไหวอีกงั้นหรือ?
เชี่ย!
ทำไมกวีสมัยใหม่ถึงได้มีอิทธิพลขนาดนี้วะ?
แล้วทำไมตอนพวกเขาเขียนกลอน มันถึงได้ไม่ร้ายกาจแบบนี้ล่ะ!
คนในวงการวรรณกรรมทั้งหลายต่างงุนงง โดยเฉพาะพวกกวีอาวุโสในวงการ บัดนี้แทบพากันกระอักเลือด แข่งอะไรแข่งได้ แต่แข่งวาสนา แข่งไม่ได้!
จางเย่แต่งกลอน
พวกเขาก็แต่งกลอน
แต่ทำไมอิทธิพลกับการตอบรับมันถึงได้ต่างกันขนาดนี้ล่ะโว้ย!
……
กระทั่งคนในวงการบันเทิงก็ยังพรั่นพรึง!
"ทำไมกัน?"
"อวี้ไจ๋ไม่ได้เลื่อนชั้นเหรอ?"
"ไม่เข้าใจเลย!"
"หนังสั้นเรื่องนี้ดีมากแล้วนะ!"
"นั่นสิ ยอดเยี่ยมมากเลยนะ! แล้วทำไม..."
……
มีแต่บรรดาเพื่อนสนิทญาติพี่น้องของจางเย่ที่สามารถถอนหายใจเฮือกใหญ่
ฮาฉีฉีซึ่งอยู่ที่บ้านได้แต่ยิ้มเจื่อนๆ "เป็นห่วงอาจารย์จางจนขวัญฝ่อเสียเปล่าแล้ว!"
จางจั่วซึ่งไปดื่มกับเพื่อนในบาร์พอเห็นผลอันดับเข้า ก็หัวเราะอย่างยินดี ยกจอกเหล้ากรอกเข้าปากอึกๆ จนหมด ก่อนเช็ดปากพูด "ที่แท้ผู้กำกับจางก็มีแผนการอยู่แล้วนี่เอง!"
เหล่าเพื่อนร่วมรุ่นของจางเย่ต่างวิพากษ์วิจารณ์
"อิจฉาหมอนั่นจริงๆ"
"ในบรรดาพวกเรารุ่นนี้ ตอนนี้ก็มีเขานั่นล่ะที่คลุกคลีได้ไม่เลว"
"จางเย่นี่ร้ายกาจจริงๆ"
"นั่นสิ ฉันเองก็ชอบเขามากแทบแย่แล้ว!"
จางจั่วพอดื่มไปหลายแก้ว ก็เริ่มพูดมาก “ที่ฉันคลุกคลีได้ขนาดนี้ ก็เพราะผู้กำกับจางนั่นแหละ ถ้าไม่ใช่เพราะเขาลากทีมพวกเราไป ฉันยังสงสัยอยู่เลยว่าจะต้องไปเป็นผู้ช่วยใครที่ช่องไหน จะกลายมาเป็นผู้ช่วยผู้กำกับของทีมอันดับหนึ่งในวงการแบบนี้ได้ยังไง? พวกนายไม่รู้หรอกว่าผู้กำกับจางน่ะมีความสามารถแค่ไหน ทั้งยังมีน้ำใจไมตรีอย่างยิ่ง! ตลอดชีวิตสามสิบว่าปีของฉัน ขอยอมคารวะเขาคนเดียว!”
"จางเย่เป็นระดับเอแล้ว ต่อไปพวกนายต้องดีขึ้นไปเรื่อยๆ ด้วยแน่!"
"ใช่ คราวนี้จางเย่นับว่ายืนหยัดในทำเนียบระดับเอได้อย่างมั่นคงแล้ว!"
จางจั่วกระดกเหล้าเข้าไปอีกแก้ว ก่อนประกาศกร้าวด้วยเสียงเจือความมึนเมา “ระดับเอกะผีน่ะสิ! พวกเรายังจะตั้งเป้าไประดับเอสต่อด้วย! ไปสู่ระดับเอสของทำเนียบนานาชาติ! ใครขวางเราก็ไม่ได้! เชี่ย! แม่งใครหน้าไหนก็ขวางไม่ได้!”
……
ในแก๊งคนบ้า
ผลลัพธ์ปรากฏออกมาแล้ว
หนิงหลัน "พวกเธอว่ายังไง?"
เสี่ยวตงส่งอีโมติคอนยิ้มเจื่อน “ว่ายังไงน่ะเหรอ? ฉันว่าอาจารย์จางประหลาดเกินไปแล้วน่ะสิ! อายุฉันก็ไม่น้อย อยู่ในวงการมาก็หลายปี แต่ว่านี่เป็นครั้งแรกที่เห็นคนใช้แค่กลอนบทเดียว แต่กลับสร้างชื่อได้ไม่แพ้หนังเรื่องหนึ่ง! แถมยังถึงกับ…เอาชนะได้อีกด้วย?”
ฮั่วตงฟาง "อวี้ไจ๋ ในชั่วระยะเวลาสั้นๆ นี้ ไม่ต้องหวังจะกลับขึ้นมาระดับเอแล้วล่ะ ตอนนี้จางเย่นับว่าหยั่งเท้าได้มั่นคงแล้ว เจ๊จางช่างมีสายตากระจ่างใสจริงๆ"
ดาราระดับ B คนหนึ่งโผล่หน้าออกมา "ท่องแค่กลอนบทเดียว? ร้ายกาจเป็นบ้า! เฮ้อ เมื่อไหร่ฉันจะมั่นใจได้ขนาดนี้บ้างนะ! บางครั้งก็อดอิจฉาอาจารย์จางเย่ไม่ได้จริงๆ!"
ในเวลานั้น ดาราระดับ A คนหนึ่งซึ่งก่อนนี้แทบไม่ค่อยออนไลน์ก็โผล่ออกมา ทิ้งไว้เพียงหนึ่งประโยค "ดาราระดับเอทั้งหลายจงระวัง หมาป่ามาแล้ว!"
หมาป่ามาแล้ว?
นั่นสินะ ในบรรดาดาราระดับ A บัดนี้มีหมาป่าหลงมาตัวหนึ่งแล้ว!
แต่ทว่าคำพูดนี้ ถ้ามองอีกมุมหนึ่ง ก็หมายความว่าเหล่าดาราใหญ่แห่งวงการได้ยอมรับสถานะดาราระดับ A ของจางเย่เป็นครั้งแรกแล้ว!
……
วันต่อมา
ข่าวประกาศออกมาแล้ว
"จางเย่ยืนหยัดอยู่ในระดับเอแล้ว!"
"หลีอวี้แพ้หัวซุกหัวซุน!"
" ‘ผมไม่คุ้นชินกับโลกใบนี้’ อาจกลายเป็นหนึ่งในผลงานเลื่องชื่อของจางเย่!"
“หนึ่งบทกลอนสยบทั้งวงการ! รื้อเปลี่ยนกระแสหลักในสังคม!”
"งานเล็กพลิกโลก จางเย่ทำได้แล้ว!"
"อัศจรรย์โรงบ่มวรรณกรรม!"
"จากนี้ไป ไม่มีใครกล้าพูดว่า 'จุดสูงสุดของวงการบันเทิง ไม่เหลือที่ให้วรรณกรรม' อีกแล้ว!"
ระหว่างวัน จางเย่ก็เริ่มทำการเลี้ยงแขก
เที่ยงเชิญญาติ เย็นเลี้ยงเพื่อนฝูงจาก BTV และทีมรายการคืนส่งปีที่เพิ่งรู้จักกัน พอตกกลางคืน ยังเชิญจางเสีย เฉินกวง ฟ่านเหวินลี่และบรรดาสหายในวงการมาร่วมดื่ม
วันต่อมาก็เช่นกัน
วันต่อๆ มาก็ยังเป็นเช่นกัน
บรรดาญาติสนิทมิตรสหายล้วนเชิญมาหมดสิ้น เพราะจางเย่เชื่อเสมอว่าที่ตนเองมีวันนี้ได้ ต้องขอบคุณเหล่ามิตรสหายที่คอยช่วยเหลือและผลักดัน บัดนี้ได้มายืนอยู่ในทำเนียบดาราระดับ A แล้ว เขาย่อมต้องจัดเลี้ยงขอบคุณสักครั้ง ถือเป็นการเลี้ยงฉลองให้กับตนเองด้วย
กินดื่มยินดีกันอยู่หลายวัน
ที่ควรเชิญล้วนเชิญแล้ว ที่ควรขอบคุณ ก็ล้วนขอบคุณหมดสิ้น
วันนี้ พอจางเย่ลงจากเตียงก็เปิดเวยป๋อของตนเอง เหลือบมองปราดหนึ่ง มองเห็นแฟนคลับจำนวนมากทิ้งข้อความไว้ทั้งในบล็อกและบนเวยป๋อ
"อาจารย์จาง ยินดีด้วยจริงๆ ครับ!"
"พวกเราจะร่วมทางไปกับคุณ!"
"อาจารย์จางเย่ ความอดทนของคุณได้มอบความกล้าให้ผม!"
"ใช่แล้ว คุณเป็นดาราที่ผมนับถือที่สุด ได้เรียนรู้เรื่องราวมากมายจากคุณ ผมยังอยากศึกษาจากคุณ เพื่ออดทนบนเส้นทางแห่งหน้าที่การงานที่ผมรัก อดทนตลอดไป!"
จางเย่เมื่อเห็นดังนั้น ก็ใคร่ครวญอยู่ชั่วครู่ก่อนลงมือพิมพ์ เป็นข้อความขอบคุณขนาดยาวทีเดียว
"ถึงแฟนคลับของผม และทุกคนที่เคยช่วยเหลือผมมาก่อน ขอบคุณทุกคนครับ นี่คือคำที่ผมอยากพูดจะออกมาตลอดเวลา แม้ว่าก่อนนี้จะเคยได้พูดอยู่หลายครั้ง แต่พวกคุณก็ทราบดี ผมเชื่อว่าพวกคุณย่อมทราบดี ทุกครั้งที่ผมพูดประโยคนี้ ล้วนแต่ออกมาจากก้นบึ้งของหัวใจเสมอมาทั้งสิ้น ผมไม่ได้ยิ่งใหญ่อะไร ทั้งไม่ได้ยอดเยี่ยมแต่ประการใด ผมแสวงหาชื่อเสียง ทั้งต้องการเงินทอง ผมเลือกกิน ทั้งยังรักที่จะเกียจคร้าน ไม่มีลักษณะคุณสมบัติที่จะเป็นนักปราชญ์หรือคนใหญ่คนโต ไม่แม้แต่จะเทียบได้กับเส้นขนของพวกเขาสักเส้น ผมเป็นแค่ปุถุชนคนธรรมดาตัวเล็กๆ คนหนึ่ง ที่ถ้าคุณเดินไปตามถนน มองบรรดาฝูงชนที่พลุกพล่านนั้น คุณก็สามารถเลือกชี้ตัวออกมาได้ทันที ธรรมดาจนไม่อาจธรรมดาได้ยิ่งกว่านี้ ใช่แล้วครับ คนที่คุณเลือกออกมาอาจจะเป็นผม พวกเราไม่ใช่ญาติ ทั้งไม่ใช่สหายเก่าแก่ พวกคุณคงไม่ได้รับชื่อเสียงและทั้งไม่ได้รับเงินทองใดๆ จากตัวผม แต่พวกคุณกลับสนับสนุนผมตลอดมา ต่อสู้เคียงข้างผม ด่าทอเคียงข้างผม พวกคุณต่างหากคือคนที่ยิ่งใหญ่ที่สุดอย่างแท้จริง"
พอเขียนจนจบ จางเย่ก็กดโพสต์ข้อความ
คนจำนวนมากพอเห็นถ้อยคำอันเปี่ยมด้วยความรู้สึกนี้เข้า ล้วนบังเกิดอารมณ์พลุ่งพล่าน!
"อาจารย์จาง!"
"อาจารย์จางเย่!"
"อย่าว่าอย่างนั้นอย่างนี้เลย!"
"พวกเราไม่ได้ยิ่งใหญ่ขนาดนั้น!"
"ใช่ พวกเราแค่ชอบคุณเท่านั้น! แค่ชอบที่จะร่วมด่าร่วมต่อยตีไปกับคุณ!"
มีหน้าใหม่ในวงการเพลงที่เพิ่งตั้งไข่ได้ไม่นานคนหนึ่งกล่าว "อาจารย์จาง บนเส้นทางสายนี้ ผมยังอยากย้ำกับคุณดังๆ ว่าคุณยิ่งใหญ่มากเหลือเกิน เป็นเพราะได้กำลังใจจากคุณ ทำให้ผมยังสามารถอดทนต่อไป!"
เวลานั้น แฟนคลับของจางเย่ต่างพากันปรากฏตัวออกมา
บ้างถึงกับนัยน์ตาเปียกชุ่ม!
จางเย่ยังคงพิมพ์ต่อไป
"ผมไม่มีอะไรจะตอบแทน ได้แต่เอาทุกสิ่งที่ผมมีออกมาแสดง ทำให้พวกคุณเบิกบานใจ ทำให้พวกคุณหรรษา ทำให้พวกคุณยินดี แม้จะเป็นเพียงสิ่งเล็กๆ น้อยๆ แต่นี่คือสิ่งเดียวที่ผมจะสามารถตอบแทนทุกคนได้ ความจริงแล้วพวกคุณอาจจะไม่ทราบ แต่ตัวผมไม่ได้อดทนอย่างที่คุณคิด ผมไม่ได้ให้กำลังใจพวกคุณ ทั้งไม่ได้มอบความกล้าหาญแก่พวกคุณ ความจริงเป็นพวกคุณต่างหากที่มอบความกล้า มอบกำลังใจนี้ให้กับผม ไม่อย่างนั้นผมคงไม่มีทางมีวันนี้ ทั้งยังไม่อาจเดินทางมาจนถึงวันนี้"
นึกถึงแรงกดดันจากหัวหน้า
นึกถึงคำก่นด่าจากเพื่อนร่วมงาน
นึกถึงการโจมตีจากเหล่าชาวเน็ต
เขาถามตัวเองคำหนึ่ง "อดทนหรือ?"
จางเย่ยิ้มอย่างขมขื่น พิมพ์กลับลงไป "ผมรู้จักอดทนที่ไหน ล้วนอาศัยความดื้อรั้นเจียนตายทั้งนั้น!"
เมื่อถ้อยคำนี้โพสต์ลงเวยป๋อ โลกหล้ากลับพลันเงียบสงัดไร้สุ้มเสียง!
ในวินาทีนั้น แฟนคลับของจางเย่ต่างเงียบงัน!
เหล่าชาวเน็ตที่เห็นโพสต์นี้ ก็เงียบงันเช่นกัน!
เฉินกวงถอนหายใจ
จางเสียปวดใจอยู่บ้าง
ฮาฉีฉีกับเสี่ยวหวังและพวก รู้สึกคล้ายหัวใจถูกบีบเค้น
เหล่าเพื่อนฝูงของจางเย่ พอเห็นถ้อยคำของเขา หัวใจล้วนเต้นอย่างหนักหน่วง
ก่อนนี้ ไม่ว่าจางเย่จะอยู่ต่อหน้าแฟนคลับ ต่อหน้าเพื่อนฝูง ต่อหน้าญาติพี่น้อง ต่อหน้าสื่อมวลชน มีครั้งไหนบ้างที่เขาไม่วางท่าทางแกร่งกร้าว? มีครั้งใดบ้างที่เขาไม่วางทีท่าองอาจชาญชัยเต็มเปี่ยมไปด้วยความมั่นใจไม่ย่นระย่อ! แต่ทว่าวันนี้ จางเย่กลับเผยความจนปัญญาที่แฝงเร้นอยู่ในก้นบึ้งของจิตใจออกมาต่อหน้าทุกคนเป็นครั้งแรก!
กระชากจิตใจผู้คนเพียงใด!
สั่นสะเทือนจิตใจผู้คนเพียงใด!
ในฉับพลันนั้น เหล่าแฟนคลับก็ระเบิดเสียงตะโกน!
"อาจารย์จาง พวกเราก็จะดื้อรั้นเจียนตาย!"
"ใช่! จะดื้อรั้นเจียนตายไปกับคุณ!"
"พวกเราแม้ตายแล้วก็ยังจะดื้อรั้น!"
"ดื้อรั้นเจียนตาย!"
หลายพัน!
หลายหมื่น!
หลายแสนคน!
แฟนคลับของจางเย่คล้ายบ้าคลั่งไปแล้ว!
แฟนคลับหญิงบางส่วนถึงกับเห็นอักษรก็น้ำตาไหล!
"ดื้อรั้นเจียนตาย!"
"ดื้อรั้นเจียนตาย!"
"ดื้อรั้นเจียนตาย!"
เมื่อเห็นเช่นนั้น จางเย่เองก็รู้สึกประทับใจอย่างยิ่ง เลือดลมในกายเดือดพล่านวุ่นวายอยู่ภายใน ไม่อาจดึงรั้งความรู้สึกที่ปั่นป่วนวุ่นวายนี้ เขาลั่นมือพิมพ์ไม่หยุด
“วางใจเถอะ ต่อให้แผ่นฟ้าถล่มลงมา ผมก็จะเป็นคนสุดท้ายที่ล้มลง! เอาล่ะ หนทางต่อจากนี้ พวกเรามาร่วมดื้อรั้นไปด้วยกัน...ดื้อรั้นเจียนตาย!”


[Go To Next Chapter]( ./8.md)