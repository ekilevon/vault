##บทที่ 1079 : กู้เฉิง ‘ลำนำฝันแห่งชีวิต’
บนเวที
ต่งซานซานประกาศเสียงดัง “และผู้คว้าตำแหน่งราชาหน้ากากรายการเดอะแมสก์ซิงเกอร์ซีซันหนึ่งได้แก่—หน้ากากโจ๊กเกอร์!”
กล้องทุกตัวจับไปที่โจ๊กเกอร์!
แขกรับเชิญทั้งหมดลุกขึ้นปรบมือ!
หานฉีร้องไห้พลางกอดเสียวหลวี่ที่อยู่ข้างๆ ตะโกนเสียงดัง “ชนะแล้ว! ชนะแล้ว!”
น้ำตาของปวยเล้งไหลนอง อาจารย์โจ๊กเกอร์! ขอบคุณค่ะ! ขอบคุณ! คำตอบที่คุณให้ไว้กับฉัน คุณทำได้แล้วจริงๆ! ฉันจะมุ่งไปต่อในเส้นทางนี้! จากนี้ไป ฉันจะไม่หวั่นไหวอีก!
ปาฏิหาริย์!
ปาฏิหาริย์ที่ทำให้คนบ้าคลั่ง!
โจ๊กเกอร์พลิกวิกฤติได้ในเพลงสุดท้าย เพียงช่วงเวลาไม่กี่นาที จากคะแนนโหวตเพียงล้านกว่าแต้มในลำดับท้ายสุด กลับพุ่งทะยานขึ้นมาจนเป็นอันดับหนึ่ง ไม่เคยมีการแข่งขันร้องเพลงใดเกิดเหตุการณ์เช่นนี้มาก่อน! ไม่เคยมี! 
ทุกคนต่างตกตะลึง!
ราชาประหลาดขมขื่นไปทั้งใจ
ในใจของวันเวลาก็เฝ้าแต่ร่ำร้องว่า ‘เป็นไปไม่ได้’!
เขาควรจะได้เป็นแชมป์สิ!
ราชาหน้ากากต้องเป็นของเขาชัดๆ!
ทำไมถึงเป็นแบบนี้ได้?
ทำไมถึงมีคนโหวตโจ๊กเกอร์มากขนาดนั้น??
สามารถสร้างความสั่นสะเทือนระดับนี้ มีแรงดึงดูดแบบนี้ ทักษะการร้องเพลงอย่างนี้ กับคนที่ไม่มีชื่อเสียงอะไรเลย มันไม่น่าจะเกิดขึ้นได้สิ!
นายเป็นใคร?
มารดามันเถอะ นายคือใครกันแน่วะ?
ทันใดนั้น ก็มีเสียงผู้ชมหญิงคนหนึ่งตะโกนดังลั่น “ถอดหน้ากาก!”
ฉันพลัน ก็เกิดเป็นปฏิกิริยาลูกโซ่นับไม่ถ้วน!
ผู้ชมทั้งหมดต่างร่ำร้องตะโกนขึ้นมา!
“ถอดหน้ากาก!”
“ถอดหน้ากาก!”
“ถอดหน้ากาก!”
“ถอดหน้ากาก!”
จากนั้น แม้แต่แขกรับเชิญก็พากันตะโกน!
จางเสียยิ้ม “ถอดหน้ากาก!”
เอมี่เสียงดัง “ถอดหน้ากาก!”
ฟ่านเหวินลี่ “ถอดหน้ากาก!”
หลี่เสี่ยวเสียน “ถอดหน้ากาก!”
จางหย่วนฉีเองก็จ้องเงาร่างของโจ๊กเกอร์เขม็ง
จางเย่ถอยฉากออกไปเปลี่ยนเสื้อผ้าที่หลังเวที เพราะเขายังมีอีกหนึ่งบทเพลงสุดท้าย ที่จะฝากไว้ ณ เวทีนี้ ในฐานะราชาหน้ากาก!
บนเวที ต่งซานซานกล่าวสรุปด้วยน้ำเสียงตื่นเต้น “ในวันนี้ แชมป์ออฟเดอะแชมป์ของเดอะแมสก์ซิงเกอร์ซีซันที่หนึ่งได้ถือกำเนิดขึ้นแล้ว พวกเราจะได้เป็นสักขีพยานการกำเนิดของตำนานนักร้องท่านหนึ่ง บางทีเขาอาจจะไม่เคยมีชื่อเสียงมาก่อน บางทีก่อนนี้เขาอาจจะไม่ได้เด่นดัง หรือบางทีเขาอาจไม่เคยเปล่งประกาย พวกเราไม่ทราบว่าเขาเป็นใคร พวกเราต่างอยากทราบว่าเขาคือใคร พวกเราต่างอยากจะเห็นใบหน้าภายใต้หน้ากากโจ๊กเกอร์อันนี้ ว่าเขาคือใครกันแน่!”
ทั้งเวทีเงียบสงัด!
ผู้ชมที่อยู่ทางบ้านต่างก็จ้องจอตาไม่กะพริบ!
ต่งซานซานตะโกน “และบัดนี้ เวลาที่พวกเรารอคอยได้มาถึงแล้ว อีกสักครู่หน้ากากโจ๊กเกอร์จะถูกกระชากออก ดิฉันทราบว่าพวกคุณคงจะร้อนใจ รอไม่ไหวเช่นเดียวกับดิฉัน แต่ได้โปรดให้เวลาอาจารย์โจ๊กเกอร์เปลี่ยนเสื้อผ้าสักหนึ่งนาทีนะคะ เขายังมีอีกหนึ่งบทเพลงสุดท้ายที่อยากจะมอบให้ทุกท่าน และในระหว่างที่ร้องเพลงนี้ โจ๊กเกอร์จะได้ถอดหน้ากากเผยโฉมให้พวกเราได้ชมกันเป็นขวัญตาค่ะ!”
……
 
บนเวยป๋อปั่นป่วนโกลาหล!
ทุกคนคอมเมนต์อย่างถล่มทลาย!
“ชนะแล้วจริงๆ ด้วย!”
“จะถอดหน้ากากแล้ว!”
“รีบดูช่องบีทีวีเร็ว!”
“โจ๊กเกอร์จะถอดหน้ากากแล้ว!”
“แม่งโคตรอยากรู้เลยว่าเขาเป็นท่านเทพองค์ไหนกันแน่!”
“คนคนนี้โคตรเจ๋งเป็นบ้า! สุดยอด!”
“อะไรนะ? โจ๊กเกอร์เป็นแชมป์เหรอ? ไม่ใช่ว่าเขาหมดหวังไปแล้วเหรอ? เมื่อกี้ฉันไม่ได้ดูเลย! เกิดอะไรขึ้นน่ะ? ช่วงไม่กี่นาทีสุดท้ายนั่นเกิดเรื่องอะไรขึ้นเหรอ?”
“เมนต์บนไปร้องไห้เลยไป!”
“เกิดเรื่องใหญ่น่ะสิ! โจ๊กเกอร์โคตรดุดันเลยขอบอก!”
“เชี่ย! จริงเหรอ? สภาพนั้นยังกวดขึ้นมาทันอีก? เขาเป็นใครกันแน่?”
“ฉันเองก็อยากรู้เหมือนกัน!”
“คำถามนี้ คนทั้งประเทศก็กำลังถามอยู่นั่นแหละ!”
……
 
อีกด้านหนึ่ง
ในวงการดนตรี
ไม่ว่าจะเป็นหน้าใหม่หน้าเก่า ทั้งคนที่ยังโลดแล่นอยู่ในเส้นทางนี้ หรือคนที่วางมือไปแล้ว เวลานี้ต่างก็สั่นสะท้าน ต่างเปิดทีวีแล้วจ้องหน้าจอตาค้าง!
“มีใครเดาออกไหม?”
“ไม่มีเลย!”
“ใครก็เดาไม่ออก!”
“เขาเป็นใคร เพลงของเขามาได้ยังไง ไม่มีใครรู้!”
“เดี๋ยวก็จะเปิดเผยแล้ว!”
“ตอนนี้รอเขาเปลี่ยนชุดอยู่!”
ความจริงแล้วไม่เพียงแต่คนในวงการดนตรีเท่านั้น!
คนสายอาชีพอื่นในวงการบันเทิงก็ล้วนจ้องทีวีไม่วางตา!
ฮั่วตงฟางดูอยู่!
หนิงหลันก็เช่นกัน!
แม้แต่ถังหน้าหนา...ถังต้าจางก็ด้วย!
……
 
เรตติ้งรายการพุ่งกระฉูดหยุดไม่อยู่!
เรตติ้งของ ‘เดอะแมสก์ซิงเกอร์’ ในเวลานี้ทะลุมาถึงจุดสูงสุดในประวัติศาสตร์ ขนาดตอนที่โจ๊กเกอร์ร้องเพลง ‘เวอร์ไป’ ยังไม่พุ่งสูงเท่าตอนนี้!
ที่ด้านหลังเวที
ประตูห้องรับรองเปิดออก
จางเย่เดินออกมา เปลี่ยนชุดเรียบร้อย!
ทว่า ทีมงานที่รออยู่ด้านนอกกลับต้องช็อก!
หานฉีตกใจ!
เสียวหลวี่ผงะ!
ต้าเฟยทำหน้าวิงเวียนคล้ายจะเป็นลม!
เสียวหลวี่ชี้ชุดของโจ๊กเกอร์ น้ำเสียงผิดหวัง “คุณ คุณจะใส่ชุดนี้หรือคะ?”
ต้าเฟยอึกอัก “คุณเปลี่ยนผิดชุดหรือเปล่าครับ?”
โจ๊กเกอร์ยิ้มระรื่น “ไม่ผิดหรอก”
หานฉีร้อนรน “นี่ นี่มันจะได้ยังไงกันคะ จะได้ยังไง!”
โจ๊กเกอร์กลับบอกว่า “เอาอย่างนี้แหละ ไปล่ะ!”
ตรงทางเดิน ทีมงานทุกคนพอเห็นต่างก็ผงะเป็นแถบ พวกเขายืนอึ้ง จากเดิมที่มองโจ๊กเกอร์ด้วยสายตาเลื่อมใส ตอนนี้เปลี่ยนเป็นมองตาถลน!
ข้างบนเวที
เสียงเปียโนดังขึ้น!
ดนตรีเริ่มบรรเลงแล้ว!
แต่เหล่าผู้ชมยังพากันสับสน
“แล้วคนล่ะ?”
“ทำไม่ยังไม่มา?”
“ดนตรีดังนานแล้วหรือเปล่า?”
“โจ๊กเกอร์ล่ะ?”
“เอ๊ะ ทำไมดนตรีถึงดังก่อนล่ะ?”
ทุกคนต่างไม่เข้าใจ
แม่กะพริบตาปริบอยู่ตรงเก้าอี้ผู้ชม
พ่อชะเง้อมองตรงข้างเวที
และในตอนนี้เอง ตัวคนยังมาไม่ถึง ทว่าเสียงของโจ๊กเกอร์กลับก้องไปทั่วทั้งห้องแล้ว เขากำลังเอ่ยถ้อยคำคลอไปกับเสียงดนตรี!
“มักมีคนถามผมว่า เหตุใดผมถึงมาที่เวทีนี้ มีคนถามผมเสมอว่า ผมคิดจะทำอะไร วันนี้ ผมสามารถตอบคำถามเหล่านี้ได้แล้ว ที่ผมมาที่นี่ ที่ผมเลือกร้องเพลง ก็เพราะผมมีความฝันอย่างหนึ่ง เป็นฝันที่อาจดูน่าขำ แต่ก็นับว่ายิ่งใหญ่”
ไมค์ของโจ๊กเกอร์ถูกเชื่อมต่อไว้แล้ว!
เขาเดินพูดเรื่อยมาจากตรงด้านหลังเวที!
อารมณ์ของผู้ชมพลุ่งพล่านขึ้นอีกครั้ง ทุกคนต่างพากันเงี่ยหูฟัง!
ท่ามกลางเสียงเปียโน เสียงของโจ๊กเกอร์ล่องลอยไปทั่วทิศทาง
“นำภาพลวงตาแลฝันข้า”
“วางลงในเปลือกหอยบางยาวแคบ”
“กิ่งหลิวสานเสื่อหลังคาเรือ”
“เรไรหน้าร้อนร้องรัวเร่า”
“ผูกเชือกเสากระโดงแน่น ลมพัดแล่นผ่านหมอกอรุณ”
“เรือรุนแล่นไป”
“ไร้ซึ่งจุดหมาย”
“กลางระลอกคลื่นฟ้าคราม”
ผู้ชมฟังแล้วตะลึงไป!
นี่คือ?
บทประพันธ์?
เป็นบทประพันธ์...กลอน?
จางเสียหน้าถอดสี!
เจี่ยงฮั่นเวยลูกตาเหลือกลาน!
แม่ผุดลุกขึ้นทันใด “นี่...นี่มัน…”
น้องสาวทั้งสามของจางเย่ก็ตะลึง!
โจ๊กเกอร์หัวเราะแผ่ว
“ราตรีกาลดุจห้วงเหว”
“ทิวาวารดั่งยอดเขา”
“หลับเถิด! ปิดตาลง”
“โลกพลันปลงไร้กระหวัด”
“อาชาผลัดผ่านเวลา”
“ล้าแรงตก”
“นกปีกเพลิงโบฮีเมียน[1]”
“ถักรังเวียนอยู่เกวียนข้า”
“ข้าทะยานกายาย่างทั่วแคว้น—“
“แดนทะเลทราย ซอกป่าทึบ”
“ให้รอยเท้าฝากประดับ สถิตทับทั่วพื้นผืนดินกว้าง
“ให้พิภพพราวพร่างซาบซึมสู่ชีวัน”
สุ้มเสียงของโจ๊กเกอร์ดังขึ้นทุกขณะ!
ร่างเขาพลันปรากฏ ยกเท้า ก้าวขึ้นเวที!
ผู้ชมอุทานขึ้น!
เพราะมึนงงกับชุดของโจ๊กเกอร์!
ชุดนอน!
โจ๊กเกอร์สวมใส่ชุดนอนขึ้นเวที!
ซ้ำยังเปลือยเท้าเปล่า!
ไม่มีใครกล้าแต่งตัวเช่นนี้!
เพราะนี่คือเวทีถ่ายทอดสด!
ผู้คนทั่วประเทศล้วนดูอยู่!
ทำไมคุณถึงไม่แต่งตัวให้มันดีหน่อย?
ทำไมคุณถึงได้แต่งตัวตามสบายแบบนี้?
คุณตั้งใจจะทำอะไรกันแน่?
คุณจะร้องเพลงอะไร?
“ตัวข้าจักขับขาน”
“ลำนำแห่งมานพ”
“ล่วงหลายปีผ่านบรรจบ”
“เกริกก้องภพจักรวาล”
คนทั้งหมดตะลึงอ้าปากค้าง!
ทั้งผู้ชม แขกรับเชิญรวมถึงทีมงานในห้องส่ง ล้วนพลันสะดุ้งโหยงราวกับถูกเหยียบหาง!
คุณ…
คุณ…
คุณคือ…


————————
ลำนำฝันแห่งชีวิต ประพันธ์โดยกู้เฉิง (24 กันยายน 1956 - 8 ตุลาคม 1993) เป็นนักกวีสมัยใหม่ นักเขียนบทความและนักเขียนนวนิยาย เป็นผู้แต่งคนเดียวกันกับกลอน ‘ชั่วอายุคน’ ที่ปรากฏในเรื่องตอนที่ 21
 
[1] 太平鸟 นกปีกเพลิงโบฮีเมียน (Bohemian Waxwing) ติดอันดับหนึ่งในสิบสายพันธ์นกสวยงาม
 


[Go To Next Chapter]( ./180.md)