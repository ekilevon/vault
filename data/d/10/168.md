##บทที่ 1068 : รอบไฟนอลที่หลุดการควบคุม!



ตรงที่นั่งแถวหน้า
จางเสียกล่าว “เสี่ยวเลี่ยววันนี้ร้องได้ดีนะ”
เฉินกวงก็ว่า “นั่นสิ ไม่เลวเลยจริงๆ”
เอมี่หัวเราะ “ตั้งแต่เริ่มรอบคืนชีพ ปวยเล้งก็เหมือนเปลี่ยนไปเป็นคนละคนเลยค่ะ ถ้ายังเป็นแบบนี้ต่อไปเธอต้องเคาะประตูแชมป์ในวันนี้ได้แน่”
หวังจุยซู “ผมเองก็คิดว่าเธอมีโอกาสเหมือนกัน”
ก่อนหน้านี้ชื่อของปวยเล้งไม่ถือว่าโด่งดังนัก อย่างน้อยๆ ก็ด้อยกว่าดอกไม้ต้องฝนหรือโจ๊กเกอร์ แต่ทว่าเมื่อผ่านรอบคืนชีพ ปวยเล้งก็สั่งสมชื่อเสียงขึ้นมาอีกมาก ทำให้ผู้ชมหลายคนต่างรู้จักเธอกันหมด แม้ว่าคู่หูรับเชิญของเธอจะไม่ได้โด่งดังอะไรในวงสังคมนัก เป็นเพียงดาราศิลปินระดับ C ซึ่งนับว่าพอๆ กับปวยเล้ง แต่ทว่าเพลงนี้ ทั้งคู่กลับร้องออกมาได้ดีอย่างยิ่ง
ถัดจากนั้นเป็นนักร้องคนต่อไป!
อันดับสองที่ขึ้นเวทีกลับเป็นไม้ใกล้ฝั่ง!
ว่ากันตามตรง ลำดับของไม้ใกล้ฝั่งควรอยู่แถวท้ายๆ เพราะอย่างไรเธอก็เคยได้ตำแหน่งแชมป์มาแล้ว แม้จะไม่ได้ดีเท่ากับโจ๊กเกอร์ก็ตาม แต่จะเลือกขึ้นเวทีเป็นลำดับสองหรือสามก็เลือกได้ ทว่าอาจเพราะเพลงที่จะเลือกร้องหรือบรรยากาศที่เมื่อพิจารณาแล้ว ไม้ใกล้ฝั่งก็เลือกจะขึ้นเวทีเป็นอันดับสองดีกว่า
บนเวที ทำนองคุ้นหูดังขึ้น!
จางเย่ฟังเพลงนี้จนคุ้นชินยิ่ง นี่คือ 'Super Star' นั่นเอง!
เหล่าผู้ชมกรีดร้องทันที
“เพลงนี้เหรอ?”
“ไม้ใกล้ฝั่งคือคนคนนั้นจริงๆ เหรอ?”
“เพลงนี้เพราะมากๆ!”
“แล้วแขกรับเชิญล่ะ?”
“นั่นสิ แล้วแขกรับเชิญล่ะ?”
บนเวทีมีไม้ใกล้ฝั่งเพียงคนเดียว
หญิงสาวภายใต้หน้ากากยกไมค์ขึ้น
“ยิ้ม ก็ชื่นใจ”
“หน้าบึ้งตึงแล้วฉันปวดใจ”
“ไม่ว่างสนใจตัวเอง”
“รู้สึกไปตามเธอเท่านั้น”
ทันใดนั้น ก็มีหมอกปกคลุมเต็มเวที
พลันมีเสียงระเบิดดังก้อง ไฟบนเวทีดับวูบลง
แต่เมื่อไฟสว่างขึ้นอีกครั้ง บนเวทีก็มีผู้หญิงสวมหน้ากากยืนอยู่อีกคนหนึ่ง เมื่อเธออ้าปากร้อง ถึงกับทำใหัทุกคนอึ้งเหม่อไปชั่วขณะ ก่อนจะกลายเป็นเสียงปรบมือสนั่นหวั่นไหว!
“เธอจะไปหนใด”
“หอบเอาใจฉันไปเสมอ”
“ต้องมนต์สะกดเธอแล้ว”
“ปล่อยไว้ไม่มีความหมาย”
คู่หูรับเชิญขึ้นเวทีแล้ว!
อีกทั้งเสียงนี้คุ้นหูอย่างยิ่ง!
จางเย่ยิ้ม
จางเสียก็ยิ้ม
เหล่าผู้ชมหลายคนก็เริ่มฟังออกเช่นกัน
แต่สิ่งที่ทำให้ทุกคนต้องตกตะลึงขึ้นไปอีก ก็คือเมื่อแสงไฟดับลงอีกครั้ง เหลือไว้เพียงแสงสลัวเลือนราง สาดส่องบนเวทีจนดูคล้ายงานศิลปะชิ้นหนึ่ง
จางเสียและพวกเฉินกวงเห็นแวบๆ ว่าข้างตัวพวกเขามีใครคนหนึ่งลุกขึ้นยืน
เหล่าผู้ชมเองก็มองเห็นแล้วว่าเอมี่ที่ไม่ได้สวมหน้ากาก บัดนี้ได้ก้าวเท้าขึ้นไปบนเวที แย้มยิ้มและยืนเป็นคู่หูรับเชิญคู่กับไม้ใกล้ฝั่ง!
ทั้งสามระเบิดเสียงร้องประสานกัน!
“เธอคือสายฟ้า เธอคือแสง เธอคือเทพนิยายเพียงหนึ่ง”
“ได้แต่รักเธอ You-are-my-super-star”
“เธอส่องทาง ให้ศรัทธา ไม่มีทางไหนจะดีกว่า ได้แต่รักเธอ You-are-my-super-star”
อารมณ์ของผู้ชมพุ่งพล่านถึงขีดสุด!
ไม่มีใครคิดว่าเอมี่จะกระโดดขึ้นมาบนเวทีด้วย!
ไม้ใกล้ฝั่งเลือกที่จะเปิดเผยตัวในเวลานี้ ภายใต้หน้ากากนั้นคือใบหน้าอันสุภาพเรียบร้อยของหลี่เสี่ยวเสียนแห่งวงสปริงการ์เด้น!
ข้างหนึ่งเป็นคนที่ไม่ได้สวมใส่หน้ากาก เอมี่!
สุดท้ายเป็นคู่หูแขกรับเชิญในหน้ากาก คือเสี่ยวตง!
วงสปริงการ์เด้นรวมทีมแล้ว!
ทีมนี้นับว่าแข็งแกร่งอย่างมากจริงๆ!
ขณะนั้น ทางหน้าจอทีวี
ผู้ชมทุกคนล้วนตกตะลึง
“เป็นเสี่ยวเสียนจริงๆ!”
“ไม้ใกล้ฝั่งคือหลี่เสี่ยวเสียน!”
“เชี่ย จริงเหรอ?”
“เคยมีชาวเน็ตเคยวิเคราะห์ไว้เหมือนกัน แต่ฉันไม่เชื่อ!”
“ฉันคิดมาตลอดเลยว่าทักษะการร้องเพลงของสปริงการ์เด้นทั้งสามคนน่ะพื้นเพธรรมดา พวกเธอร้องแต่เพลงทำนองเดิมๆ พวกเพลงรักเอยคนหนุ่มสาวเอย ฟังแล้วไม่เห็นได้อะไร แต่ไม่คิดว่าหลี่เสี่ยวเสียนจะมีทักษะการร้องเพลงที่ดีขนาดนี้ เธอแยกวงมาร้องเดี่ยวได้เลยนะ! ที่แท้พวกเธอก็ไม่ใช่แค่ดอกไม้ในแจกัน แต่ทุกคนมีความสามารถจริงๆ!”
“ต้องโหวต!”
“ใช่ ต้องโหวต!”
สปริงการ์เด้นเป็นวงนักร้องหญิงที่โด่งดังที่สุดในประเทศชนิดที่ไม่มีใครสู้ได้ สมาชิกทุกคนในวงต่างก็เป็นดาราระดับ B ค่าตัวไม่ต่ำต้อยด้วยกันทั้งนั้น หากพวกเธอแยกวง อาจไม่นับเป็นอะไรเท่าไร แต่เมื่อสามดาราระดับ B มารวมตัวกัน ชื่อเสียงของพวกเธอนั้นถึงขั้นเทียบชั้นกับดาราระดับ A ได้ทีเดียว!
น้องสาวสามคนของจางเย่ก็กรีดร้องเรียกชื่อพวกเธอไปด้วย
เมื่อบทเพลงจบลง เหล่าผู้ชมก็ร่วมตะโกนชื่อของพวกเธอเช่นกัน!
ไม้ใกล้ฝั่ง (หลี่เสี่ยวเสียน) ยกไมค์ขึ้นกล่าว “ขอบคุณค่ะ ขอบคุณทุกคนนะคะ ขอบคุณพี่น้องทั้งสองของฉันด้วยที่มาช่วยฉันวันนี้ เดิมทีการแข่งรอบไฟนอลในวันนี้ ฉันตื่นเต้นมากเลย แต่ว่าพอมีพวกเธอยืนอยู่ข้างๆ ฉันก็สบายใจขึ้นมาก สวัสดีค่ะทุกคน ฉันหลี่เสี่ยวเสียนนะคะ!”
เสียงปรบมือและกรีดร้องดังกระหึ่มขึ้นอีกครั้ง!
“เสี่ยวเสียน!”
“เสี่ยวเสียน!”
“เสี่ยวเสียน!”
หลี่เสี่ยวเสียน “ฉันไม่คิดเลยจริงๆ ว่าจะมีคนชอบฉันมากมายขนาดนี้ ไม่คิดเลยจริงๆ” เธอยิ้มแล้วว่า “พูดจริงๆ ว่าการเข้าร่วมแข่งขันเดอะแมสก์ซิงเกอร์ในครั้งนี้ ฉันน่ะกังวลมากๆ เลยค่ะกลัวว่าจะแพ้อนาถจนน่าอาย ดังนั้นตอนแรกเลยไม่ได้บอกใคร ไม่กล้าบอกเลย”
เอมี่แสร้งดุ “กับฉันก็ไม่บอกนะ”
เสี่ยวตงหัวเราะ “ซ่อนได้มิดชิดจริงๆ”
หลี่เสี่ยวเสียนกะพริบตาปริบ “ขอโทษนะพี่น้อง”
เสี่ยวตงหัวเราะลั่น “ไม่เป็นไร ฉันให้อภัยเธอ” จากนั้นหันมองเหล่าผู้ชมและกล้องที่กำลังจับภาพ “ทุกคนอย่าลืมโหวตให้กับเสี่ยวเสียนของพวกเราด้วยน้า”
เอมี่ยกไมค์ขึ้น “เสี่ยวเสียนร้องเพลงเพราะรึเปล่าคะ?”
เหล่าผู้ชมร้องตะโกน “เพราะ!”
เอมี่กล่าว “งั้นโหวตให้เธอดีมั้ย?”
ผู้ชม “ดี!”
เอมี่กับเสี่ยวตงพยายามขอคะแนนให้
ตอนนี้เอง ทุกคนก็เห็นว่าแค่พริบตาเดียวคะแนนโหวตของไม้ใกล้ฝั่งก็ทะยานขึ้นไปที่สองล้านคะแนนแล้ว นับเป็นสองเท่าของปวยเล้ง ขึ้นนำเป็นอันดับหนึ่งแทนที่ปวยเล้งแล้ว!
อันดับสามที่ขึ้นเวทีคือราชาประหลาด
เขาถอดหน้ากากแล้ว ทุกคนต่างทราบแล้วว่าเขาเป็นใคร แต่เมื่อเห็นเขากับแขกรับเชิญ ทุกคนก็ยังต้องตะลึง!
คอสตูมสุดหรู!
เป็นเสื้อคลุมสีทองอร่าม!
บนศีรษะยังมีมงกุฎประดับอัญมณี แค่เห็นก็ทราบว่าราคาไม่น้อย ไม่ใช่สิ่งที่ทางสถานีจัดให้ได้แน่นอน แต่คงเช่าหรือรับสปอนเซอร์จากบริษัทมาเสียมากกว่า!
เพลงมีชื่อว่า 'ราชาอาดูร'!
เหล่าผู้ชมล้วนตกใจ
“ไอ้นั่นแพงนี่?”
“หวา สวยมากเลย!”
“แค่เครื่องแต่งกายชุดนี้ก็ต้องโหวตให้แล้ว!”
“ทุ่มสุดตัวเลยนี่!”
“ดูแกรนด์มาก!”
“สุดยอดจริงๆ!”
“ดูแล้วสะดุดตามากๆ!”
ราชาประหลาดและคู่หูเริ่มเปล่งเสียงแล้ว การร้องเพลงที่ฟังคล้ายละครเวทีเรื่องหนึ่ง มีคนประกอบฉากจำนวนมาก บ้างออกมาเต้น อีกเดี๋ยวก็ออกมาแสดงเลียนแบบ!
เพลงผ่านไปได้นาทีครึ่ง แขกของราชาประหลาดก็เปิดเผยตัวตน!
หลี่เยว่!
เป็นนักร้องดังจากฮ่องกง!
ดาราระดับ B!
แค่เห็นว่าเป็นเธอ คะแนนโหวตของราชาประหลาดก็พุ่งพรวด ชื่อเสียงของราชาประหลาดในวงการเพลงไม่นับว่าโด่งดัง อย่างน้อยๆ ไม่ใช่นักร้องระดับท็อป แต่หลี่เยว่ไม่เป็นเช่นนั้น ตำแหน่งของเธอในวงการเพลงป็อปนั้นสูงส่ง ค่าตัวแพงลิ่ว ชื่อเสียงโด่งดัง!
บทเพลงจบลงแล้ว
จางเย่เองก็เห็นคะแนนโหวตของราชาประหลาดแล้ว เขาตะลึงจนต้องขมวดคิ้วเล็กน้อย ราชาประหลาดได้คะแนนโหวตไปหนึ่งล้านแปดแสนคะแนนแล้ว แทบจะไล่ทันไม้ใกล้ฝั่ง ทั้งยังทิ้งห่างจากปวยเล้งไปไกล ความจริงจางเย่เห็นว่าในหน้ากากนักร้องทั้งสามคนนั้น คนที่ร้องเพลงได้ดีที่สุดคือปวยเล้ง เพลงที่ไม้ใกล้ฝั่งร้องนั้นไม่เหมาะกับการแข่ง ไม่สามารถแสดงทักษะการร้องเพลงออกมาได้ ส่วนเพลง 'ราชาอาดูร' ของราชาประหลาดนั้นก็ธรรมดาเกินไป ทั้งยังร้องผิดไปหลายจุด การแสดงของราชาประหลาดในวันนี้ก็ไม่ได้นับว่าดีนัก แต่ทว่าทำไมผลโหวตสุดท้ายถึงเป็นเช่นนี้กัน?
เขารู้สึกว่ามีบางอย่างไม่ถูกต้อง!
นี่ไม่ใช่ความตั้งใจแรกของรายการ!
เมื่อราชาประหลาดกับหลี่เยว่ออกมาขอคะแนน ความรู้สึกชนิดนี้ของจางเย่ก็ยิ่งแจ่มชัดขึ้น!
ราชาประหลาด “หวังว่าทุกคนจะโหวตให้ผมนะครับ ขอบคุณครับ”
หลี่เยว่หัวเราะ “อัลบั้มต่อไปของราชาประหลาดใกล้จะออกมาให้ทุกคนได้เห็นหน้ากันแล้วนะคะ อัลบั้มนี้มีชื่อว่า 'ราชาประหลาด' เขาไม่ยอมให้ฉันพูดอะไรมากกว่านี้ แต่ว่าฉันก็อยากจะพูดอะไรสักหน่อยอยู่ดี”
ราชาประหลาดมองเธอ พลางกระตุกแขกเธอเบาๆ
หลี่เยว่กลับดึงดัน “เขาตั้งใจที่จะบริจาครายได้ที่ได้มาจากอัลบั้ม 'ราชาประหลาด' เป็นการกุศลให้แก่เด็กผู้ยากไร้ ฉันได้ยินแล้วยังต้องหวั่นไหว คนใจบุญแบบนี้ นักร้องแบบนี้ ควรค่าแก่คะแนนโหวตของทุกคนแน่นอน!”
 ราชาประหลาดรีบปฏิเสธ “ก็แค่ทำเท่าที่ผมสามารถทำได้เท่านั้นเอง”
เหล่าผู้ชมปรบมือให้ไม่หยุด!
“ทั้งหมดเลยเหรอ?”
“จริงเหรอเนี่ย?”
“ราชาประหลาดใจบุญมาก!”
“นั่นสิ ปรบมือชื่นชมเขาหน่อย!”
“ดาราที่ทำแบบนี้ได้มีไม่กี่คนหรอก!”
“ไม่เลวจริงๆ!”
“สนับสนุนราชาประหลาด!”
“แค่คำพูดนี้พวกเราก็สนับสนุนแล้ว!”
“เปี่ยมด้วยคุณธรรมจริงๆ!”
แต่ขณะเดียวกันก็มีคนตั้งคำถามเช่นกัน
“ตอนต้นปีราชาประหลาดมีข่าวเสื่อมเสียไม่ใช่เหรอ? เห็นบอกว่าเขาเมาแล้วด่านักข่าวนี่? ด่าหนังสือพิมพ์ด้วย แถมยังลงไม้ลงมืออีก แล้วทำไมตอนนี้ถึงมาเริ่มทำการกุศลแล้วล่ะ แล้วทำไมต้องมาจงใจพูดเอาตอนนี้ด้วย หรือจะเพื่อขอคะแนน? ฉันว่าปลอมไปหน่อยนะ”
“ข่าวลือทั้งนั้น เธอเชื่อด้วยเหรอ?”
“ราชาประหลาดเป็นคนดี ยอมบริจาครายได้ทั้งอัลบั้มให้การกุศล เธอทำได้ก็ลองสิ!”
“ขอเปลี่ยนเป็นแฟนคลับจ้า”
จางเย่ความจริงก็ได้ยินข่าวลือของราชาประหลาดมาบ้าง เขาไม่ทราบว่าจริงหรือไม่ แต่ว่าอย่างน้อยๆ ไม่ใช่อย่างที่เห็นบนเวทีวันนี้แน่นอน บนเวทีกับหลังเวที ราวกับกลายเป็นคนละคน ทั้งวิธีการพูดและทัศนคติล้วนแตกต่างกันโดยสิ้นเชิง จางเย่เองก็สับสนแล้ว ในความเห็นเขา การกุศลย่อมเป็นเรื่องดี แต่ใช้วิธีนี้มาขอคะแนนระหว่างการแข่ง แบบนี้ก็ผิดวัตถุประสงค์แล้ว!
ขณะนั้นคะแนนโหวตของราชาประหลาดพุ่งขึ้นไปไม่หยุด!
เมื่อเขาบอกเรื่องที่จะทำการกุศลออกไป คะแนนโหวตเขาก็แซงไม้ใกล้ฝั่งไปแล้ว!
มากกว่าสองล้านสามแล้ว!
ราชาประหลาดขึ้นเป็นอันดับหนึ่ง!
ทั้งคะแนนโหวตก็ยังพุ่งขึ้นอย่างต่อเนื่อง!
หูเฟยยินดียิ่ง
ทุกคนในทีมรายการเองก็ยิ้มกว้าง
เพราะนี่หมายความว่าเรตติ้งรายการของพวกเขาก็ทะยานพุ่งขึ้นไปด้วยเช่นกัน พอเห็นว่ามีคนมากมายต่างให้ความสนใจเรื่องนี้ พวกเขาก็ย่อมไม่มีความคิดเป็นอื่น
มีแต่เพียงจางเย่ที่นิ่งเงียบไม่พูดจา
เขามีความรู้สึกว่า การตั้งกฏและจัดการในรอบชิงแชมป์นี้ บางทีตนเองควรเข้ามามีส่วนร่วมและแทรกแซงอยู่ด้วย
ทว่าตอนนี้สถานการณ์กลับเกินจะควบคุมแล้ว!
คะแนนโหวต ดูเหมือนจะไม่เกี่ยวอะไรกับเพลงอีก!
ใครเชิญแขกรับเชิญที่โด่งดังกว่า
ใครแต่งตัวได้เลิศหรูยิ่งกว่า
ใครขอคะแนนได้เก่งกว่า
คือคนที่จะได้คะแนนโหวตมากกว่างั้นหรือ?
จุดประสงค์เริ่มแรกของเดอะแมสก์ซิงเกอร์ไม่ใช่แบบนี้!


[Go To Next Chapter]( ./169.md)