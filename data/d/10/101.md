##บทที่ 1001 : เดอะแมสก์ซิงเกอร์ดังระเบิด!
บนหน้าจอโทรทัศน์
หน้ากากโจ๊กเกอร์ชนะไปอย่างเฉียดฉิว หน้ากากจามรีก็แพ้ไปอย่างฉิวเฉียด
ชาวเน็ตต่างวิพากษ์วิจารณ์ไม่หยุด
“ยังต้องคิดอีกเหรอ? ต้องโหวตโจ๊กเกอร์อยู่แล้วสิ!”
“เฉือนกันแค่ไม่กี่โหวตเองเนี่ยนะ?”
“เพลงนี้จามรีร้องห่วยกว่าโจ๊กเกอร์ตั้งเยอะ!”
“ใช่ ผู้ชมในห้องส่งทำบ้าอะไรกันเนี่ย!”
“ใครดีใครแย่ คนโง่ยังฟังออกเลย ยังจะให้โจ๊กเกอร์เกือบแพ้อีก?”
จากนั้น เป็นรอบคัดออกของหน้ากากนักร้องสามคนที่แพ้การแข่งรอบแรก
ทั้งสามได้แก่ : หน้ากากราชาประหลาด หน้ากากไม้ใกล้ฝั่ง หน้ากากจามรี
รายการช่วงนี้เป็นช่วงหลังจากที่จางเย่ออกจากห้องส่งไปแล้ว ไม่ได้ร่วมอยู่ในเหตุการณ์ด้วย ยามนี้เขาจึงย่อมรู้สึกตื่นเต้น ตาจ้องมองโทรทัศน์โดยไม่กะพริบ
หน้ากากราชาประหลาดเริ่มทำการแสดง
เขายังคงร้องแร็ปและเล่นลูกคอได้อย่างงดงามเช่นเคย
ต่อด้วยหน้ากากไม้ใกล้ฝั่ง
“ยังจำได้ไหม? เรื่องในวันวาน”
“เธอจูงมือฉัน ผ่านคืนวันไปด้วยกัน”
“ตอนนั้นเราสองยังไม่ถึงสิบแปด”
“แต่ก็พูดความในใจได้ทุกอย่าง”
เป็นบทเพลงรัก
ทำนองเชื่องช้า และเต็มไปด้วยรสชาติอ่อนหวานแห่งความรัก
การแสดงในรอบที่สองนี้ หน้ากากไม้ใกล้ฝั่งแสดงได้อย่างน่าเหลือเชื่อ แม้ไม่ได้ขึ้นเสียงสูงใดๆ แต่กลับจับใจผู้คนได้อยู่หมัด!
ทั้งสามต่างร้องเพลงของตัวเองจบแล้ว
ในที่สุด ก็ถึงช่วงประกาศผลโหวต!
หน้ากากไม้ใกล้ฝั่งยังคงรักษาสิทธิ์ในการแข่งขันรอบต่อไปได้ ในขณะที่หน้ากากจามรีและหน้ากากราชาประหลาดตกรอบ!
“ถอดหน้ากาก!”
“ถอดหน้ากาก!”
“ถอดหน้ากาก!”
ผู้ชมในห้องส่งลุกขึ้นตะโกน!
เฉินกวงเองก็ลุกขึ้นยืนเช่นกัน!
เอมี่พูดอย่างตื่นเต้น “คุณคือใครคะ!”
ต่งซานซานหัวเราะเบาๆ “คุณสามารถเลือกที่จะถอดหน้ากาก หรือจากไปโดยที่ยังใส่หน้ากากไว้ก็ได้ค่ะ”
ราชาประหลาดหัวเราะ ทำท่าครุ่นคิด แล้วจับหน้ากากเอาไว้ ภายใต้การจับจ้องของทุกคน เขาก็ถอดหน้ากากและเครื่องคลุมหัวออก
เมื่อผู้ชมทางบ้านเห็นใบหน้านั้น หลายคนถึงกับตะลึงงัน!
เฉินกวงอึ้ง “เสี่ยวฉือ?”
ราชาประหลาดยิ้มกว้าง “สวัสดีครับ รุ่นพี่”
เอมี่เองก็จำเขาได้ในทันที “พระเจ้า! เป็นคุณไปได้ยังไงเนี่ย!”
ฉืออี้! เป็นฉืออี้ที่อยู่สังกัดเดียวกันกับเฉินกวง!
ชาวเน็ตลั่น!
“เชี่ย! เป็นฉืออี้ของเรา!”
“ทำไมเป็นเขา?”
“นี่มันศิลปินระดับซีเชียวนะ!”
ในวงการเพลง เมื่อก่อนฉืออี้เป็นดาวรุ่งอยู่หลายปี ตอนที่เพิ่งเปิดตัวยังถึงกับได้รับสมญานามว่า ‘พริตตี้บอย’ หน้าตาก็หล่อเหลา เวลานั้นเขาถึงขนาดเคยคว้ารางวัลสุดยอดเพลงมาได้ด้วยซ้ำ! ยิ่งใหญ่ไร้ที่ติจนชื่อของเขาติดอันดับหนึ่งในสามสิบของทั้งวงการดนตรีได้อย่างไม่ต้องสงสัย ทว่าต่อมาภายหลังไม่ทราบว่าเหตุใดจึงหยุดออกอัลบั้ม แล้วหันไปแสดงภาพยนตร์แทน แม้ว่าในวงการภาพยนตร์เขาก็มีชื่อเสียงมาก และไต่ขึ้นมาถึงระดับ C แล้ว แต่หลายคนยังคงเสียดายที่เขาไม่ร้องเพลงต่อ!
“เขามาได้ยังไงน่ะ?”
“ฉืออี้จะกลับมาร้องเพลงแล้วเหรอ?”
“ร้องเพราะมากจริงๆ! ร้องเพราะเหมือนเมื่อก่อนเลย!”
“กรี๊ด เสี่ยวฉือของฉัน!”
นี่คือการได้พบกับศิลปินชื่อดัง!
อีกทั้งฉืออี้ยังเป็นถึงศิลปินระดับ C ด้วย!
หลังจากที่ตกตะลึงกันเสร็จ ทุกคนต่างคิดถึงเรื่องเดียวกัน คนที่ร้องเก่งและมีชื่อเสียงเคยเป็นถึงนักร้องมืออาชีพ ถ้าเป็นรายการประกวดร้องเพลงที่อื่น จะต้องเข้าไปถึงรอบสุดท้ายได้แน่นอนร้อยเปอร์เซ็นต์ แต่ที่เวทีเดอะแมสก์ซิงเกอร์ แค่รอบแรกมาฉืออี้ก็ถูกคัดออกแล้ว? เชี่ย! ถ้าอย่างนั้นหน้ากากนักร้องที่เหลือ แม่งจะขนาดไหนกัน! คิดมาถึงตรงนี้ บรรดาผู้ชมต่างระเบิดความสงสัยขึ้นทันที!
ราชาประหลาดคือฉืออี้!
งั้นอีกคนเป็นใคร?
จามรีคือใคร?
กล้องจับไปที่หน้ากากจามรี
ต่งซานซานถาม “คุณสามารถเลือกที่จะถอดหน้ากาก และ…”
ต่งซานซานยังไม่ทันจะพูดจบ จามรีก็พูด “ผมไม่ถอด”
ผู้ชมผงะ
เอมี่รีบถาม “ทำไมล่ะคะ?”
จางเสียเองก็แนะนำ “ฉันว่าไม่เป็นไรหรอกนะ การถอดหน้ากากไม่ได้หมายความว่าเป็นคนขี้แพ้ วันนี้ที่นี่ไม่มีคนขี้แพ้หรอก พวกเราอยากรู้ว่าคุณเป็นใครจริงๆ”
หวังจุยซูพูดขึ้นบ้าง “คุณร้องเพลงเก่งมาก!”
แต่จามรีกลับไม่พูดอะไร
ต่งซานซานพยักหน้า “โอเคค่ะ พวกเราเคารพการตัดสินใจของคุณ”
จามรีหันไปโค้งให้กับผู้ชมหนึ่งครั้ง โดยที่ยังสวมหน้ากากและเก็บงำความลับลงจากเวทีไป บางที ผู้ชมอาจจะไม่มีทางรู้ว่าคนผู้นี้เป็นใครไปตลอดกาล
ชาวเน็ตชมฉากนี้แล้วต่างก็หัวร้อน
“ถอดหน้ากากเซ่!”
“จะบ้าตาย! ทำไมไม่ถอดวะ?”
“โคตรกั๊กเลย!”
“คนนี้ใครกัน?”
“ล้มโต๊ะ! น่าหงุดหงิดว่ะ!”
ผู้ชมได้แต่ช่วยไม่ได้ คนเขาไม่อยากเปิดเผยสถานะ พวกเขาก็ไม่มีทางทำอะไรได้!
“ต่อเลย!”
“ใช่ แข่งต่อเลย!”
“พวกนายว่าใครจะมีหวังที่สุด?”
“ทานตะวันสิ!”
“ต้องเป็นดอกไม้ต้องฝนอยู่แล้ว!”
“ใช่ ส่วนใหญ่ก็แค่สองคนนี้ ถึงฉันจะชอบโจ๊กเกอร์เหมือนกัน แต่เสียงเขาไม่ค่อยไหว แตกไปหน่อย แถมดูจากโหวตของผู้ชมในห้องส่งก่อนหน้านี้แล้ว โจ๊กเกอร์ไม่รอดแน่”
“แต่ทำไมมีคนบอกว่าโจ๊กเกอร์เป็นแชมป์ของการแข่งรอบแรกล่ะ?”
“เป็นไปไม่ได้หรอก”
“ข่าวลือล่ะมั้ง?”
“เขาเป็นซะแบบนี้ จะไปเป็นแชมป์ได้ยังไง?”
“นั่นสิ เขายังจะได้ร้องเพลงรอบต่อไปอยู่รึเปล่าก็ไม่รู้”
……
ที่บ้านของเหล่าเหรา
จางเย่รู้ผลการแข่งรอบสุดท้ายอยู่ก่อนแล้วจึงไม่ค่อยรู้สึกสนใจเท่าใดนัก ดูไปดูมาก็รู้สึกสะลึมสะลือหลับไปโดยไม่รู้ตัว
กว่าจะลืมตาตื่นก็เป็นเช้าอีกวันแล้ว เขาหลับไปบนโซฟา บนตัวมีผ้าห่มที่ถูกคนนำมาห่มให้ผืนหนึ่ง ฟ้าสว่างแล้ว แว่วเสียงนกร้องดังจิ๊บๆ จากข้างนอก
จางเย่ลุกจากโซฟา เดินไปห้องน้ำล้างหน้าล้างตา รู้สึกว่าร่างกายดีขึ้นมาแล้ว อย่าบอกนะว่า ยาของเหล่าเหราจะได้ผลจริงๆ นี่ขนาดเขากินไม่หมดนะ
ตอนนั้นเอง ประตูบ้านถูกเปิดออก
หยางซูหอบของเข้ามา
“ศิษย์พี่ รู้สึกตัวแล้วหรือ?”
“ไปไหนมาน่ะ?”
“ไปซื้ออาหารเช้าให้ท่านน่ะสิ”
“อืม”
“จริงสิ มีหนังสือพิมพ์ของวันนี้ด้วยนะ”
จางเย่นึกชมในใจ ไม่เสียแรงจริงๆ ที่ตนเก็บศิษย์น้องผู้นี้มาเลี้ยง ดูสิๆ มันต้องอย่างนี้ “เหล่าเหรากับเฉินเฉินล่ะ?”
“ท่านอาจารย์เหราพาเด็กไปกายบริหารยามเช้า” หยางซูตอบ
จางเย่พยักหน้า แล้วคว้าหนังสือพิมพ์ขึ้นมาพลิกอ่าน
‘ฉืออี้ร่วมแข่งเดอะแมสก์ซิงเกอร์!’
‘เดอะแมสก์ซิงเกอร์ออกอากาศ! ฉืออี้ตกรอบ!’
‘โจ๊กเกอร์ครองแชมป์ประจำสัปดาห์แรก!’
‘ ‘กุหลาบป่า’ คำค้นหายอดฮิตติดชาร์ต!’
‘เดอะแมสก์ซิงเกอร์ออกอากาศเดือดระอุ! อันดับหนึ่งที่ถูกคนพูดถึงมากที่สุดในเวยป๋อ!’
‘โจ๊กเกอร์คือใคร?’
‘สืบหาตัวจริงของดอกไม้ต้องฝน!’
พาดหัวข่าวหนังสือพิมพ์หลายฉบับเต็มไปด้วยข่าวของเดอะแมสก์ซิงเกอร์!
ระหว่างที่กินอาหารเช้าไป จางเย่ก็เลื่อนดูเวยป๋อในอินเทอร์เน็ตไปด้วย จึงเพิ่งพบว่าตอนนี้ในอินเทอร์เน็ตก็มีเสียงพูดคุยอย่างท่วมฟ้าทลายดิน!
“โคตรติดเลย!”
“เดอะแมสก์ซิงเกอร์ตอนแรกแม่งโคตรสนุกจริง!”
“รักหน้ากากดอกไม้ต้องฝนจังเลย!”
“รักหน้ากากโจ๊กเกอร์มาก รักจะตายแล้ว!”
“โจ๊กเกอร์สุดยอดจริงๆ เพลง ‘กุหลาบป่า’ ในตอนสุดท้ายนั่นทำเอาฉันฟังแล้วร้องไห้เลย”
“ฉันก็เหมือนกัน ฉันคือกุหลาบป่าอันแสนงาม แสนงาม ฟังแล้วเข้าใจสภาพเขาเลย ฟังเป็นสิบรอบแล้ว ถึงท่อนนี้ทีไรน้ำตาไหลทุกที!”
“โคตรเสียดายฉืออี้เลย!”
“ฉืออี้ที่จริงเก่งมากเลยนะ ชื่อก็ดัง ตกรอบได้ไงกัน!”
“ไอ้จามรีขี้ขลาดนั่น! ขนาดจะถอดหน้ากากยังไม่กล้าเลย!”
“นั่นสิ แม่งโคตรขี้โกง จนถึงตอนนี้ก็ยังไม่รู้เลยว่าเป็นใคร”
“ตอนต่อไปเมื่อไรจะฉายเนี่ย เร็วหน่อยสิ! ฉันรอไม่ไหวแล้วนะ! อยากฟังโจ๊กเกอร์ร้องเพลงต่อ! เพลงของเขาโคตรกินใจเลย!”
“ตอนหน้าแชมป์หน้ากากต้องเป็นทานตะวันแน่!”
“ไสหัวไปเลย ต้องเป็นดอกไม้ต้องฝนของฉันต่างหาก!”
“ตอนนี้ใครดังที่สุด?”
“ผลสำรวจตอนนี้เทคะแนนให้โจ๊กเกอร์เยอะที่สุดนะ”
“โจ๊กเกอร์เหรอ? เขาก็แค่ฟลุ๊กล่ะวะ”
“พูดเหลวไหล นายลองไปดูอันดับชาร์ตเพลงวันนี้ซะก่อนเถอะ!”
จางเย่เองก็ตามไปดูด้วยเช่นกัน ผลปรากฏว่า ในชาร์ตรวมเพลงฮิตที่ทรงอิทธิพลที่สุดของวงการดนตรี เจ็ดเพลงที่ติดสิบอันดับแรกล้วนเป็นเพลงที่มาจากการแสดงในรายการ ‘เดอะแมสก์ซิงเกอร์’!
อันดับสิบ : ราชาประหลาด ‘งี่เง่า’
อันดับเก้า : เพลงใหม่จากขาใหญ่ในวงการเพลง
อันดับแปด : ทานตะวันใต้ดวงดาว ‘ดุจหมอกควันดั่งสายน้ำ’
อันดับเจ็ด : ไม้ใกล้ฝั่ง ‘คนรักเก่า’
อันดับห้า : โจ๊กเกอร์ ‘หมาป่า’
อันดับสี่ : ดอกไม้ต้องฝน ‘ค่ำคืนเล็กๆ’
อันดับสามเป็นเพลง Super Star ที่จางเย่แต่งให้กับวงสปริงการ์เด้น ซึ่งติดชาร์ตมานานแล้ว
อันดับสองก็ยังคงเป็นของดอกไม้ต้องฝน
และอันดับที่หนึ่ง ตกเป็นของ ‘กุหลาบป่า’ ด้วยคะแนนถล่มทลาย!
กระทั่งบนชาร์ตเพลงฮิตประจำเดือน ซึ่ง ‘กุหลาบป่า’ เพิ่งจะขึ้นชาร์ตได้เพียงหนึ่งวันและเพิ่งถูกเผยแพร่ออกมาเมื่อคืน ก็กลับครองชาร์ตเพลงฮิตประจำเดือนในอันดับที่สิบเอ็ด!
เพียงวันเดียว!
ช่วงเวลาสั้นๆ ไม่ถึงหนึ่งวัน!
เพลง ‘กุหลาบป่า’ ถูกกระหน่ำแชร์ไปอย่างบ้าคลั่ง!
จางเย่นั่งกินข้าวอยู่ในบ้าน ก็พลันได้ยินเสียงพวกผู้ชายร้องเพลงลอยมาทางหน้าต่าง “ฉันคือกุหลาบป่าที่แสนงาม น่าชิงชังฟ้าช่างอยุติธรรม”
มีคนร้องได้กันแล้วด้วย!
ไม่ต้องคิดเลยว่าผู้คนแชร์กันไปเร็วขนาดไหน!
แม้แต่ตัวจางเย่เองก็คาดไม่ถึงว่าเพลงที่ไม่ค่อยมีคนฟังในโลกของเขา จะแพร่หลายไปกว้างไกลขนาดนี้ ข่าวนี้ทำให้เขารู้สึกมีกำลังใจขึ้นมาก ชายหนุ่มก้มมองข่าวบนหน้าหนังสือพิมพ์อีกครั้ง ดูกระทู้ฮิตในอินเทอร์เน็ตอีกที จางเย่ก็กระจ่างแจ้งในใจ
‘เดอะแมสก์ซิงเกอร์’ ดังระเบิดแล้ว!


[Go To Next Chapter]( ./102.md)