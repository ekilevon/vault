##บทที่ 1059 : สงครามหนึ่งเพื่อศักดิ์ศรีและวงการดนตรี!

ที่โลกนี้ก็มีเพลง ‘หลักสากลนิยม’
ที่โลกนี้ก็มีบทเพลงแห่งสมาพันธ์กรรมกรสากล!
ทว่าไม่ดุเดือดเลือดพล่านอย่างนี้ ทั้งไม่ได้มุทะลุดุดันขนาดนี้!
นี่ก็คือเพลงเดียวกับ ‘Internationale’ ในโลกเดิมของจางเย่ เป็นบทเพลงแห่งเหล่าประเทศที่ปกครองด้วยระบอบคอมมิวนิสต์ สหภาพโซเวียตเคยใช้เป็นเพลงชาติมาก่อน จึงกล่าวว่านี่คือเพลงแห่งระบอบคอมมิวนิสต์ก็ไม่ผิด ในเพลงชาติจีน ทั้งเนื้อทำนองและคำร้องก็ยังแฝงไว้ด้วยกลิ่นอายของ ‘หลักสากลนิยม’ นี้อยู่ เมื่อย้อนไปในอดีตกาลตามประวัติศาสตร์ชาติ ถึงกับมียุคสมัยหนึ่งที่บทเพลงนี้ได้ผงาดเรืองรอง ฝากถ้อยคำมากมายไว้บนเวทีโลก และนี่ก็คือเพลงที่จางเย่เลือกมาร้อง เป็นฉบับเวอร์ชั่นร็อกของวง Tang Dynasty Band[1]’!
เพลงเชิงสร้างสรรค์งั้นหรือ
เกรงว่าจะไม่มีเพลงใดสร้างสรรค์ไปกว่าเพลงนี้อีกแล้ว!
แม้ว่า ปัจจุบันจะไม่เหมือนเช่นในยุคสมัยนั้น!
แม้ว่า เหล่าผู้เยาว์จะลืมเลือนจนสิ้น!
แม้ว่า เพลงนี้จะจางหายไปจากหน้าประวัติศาสตร์!
ทว่าจิตวิญญาณยังคงอยู่!
ศักดิ์ศรียังคงหยัดค้ำในตัวตน!
ไฟโกรธยังคงคุกรุ่น!
จางเย่มีศรัทธาอย่างเต็มเปี่ยม เขารักวิถีดั้งเดิมของโลกใหม่ใบนี้ แต่ก็มีบางสิ่งเน่าเหม็นที่เขาไม่อาจฝืนทน แม้ถูกกดดันหนักจนแทบบี้แบนอย่างไร แต่เขาก็จำต้องปฏิวัติ! 
ลงดาบสะบั้นผลงานดนตรี?
เขารับไม่ได้!
เพลงรักก็นับเป็นเพลงเชิงลบ?
เขารับไม่ได้!
ดังนั้นเขาจึงลุกขึ้น!
ดังนั้น บัดนี้ทุกคนจึงลุกยืนขึ้น!
วันเวลามองโจ๊กเกอร์ที่อยู่บนเวที ความรู้สึกยกย่องนับถือพลันหยั่งลงในใจอย่างลึกล้ำ บทเพลงนี้ได้ปลุกความทรงจำมากมายของเขาขึ้นมา ทำให้เขาตระหนักได้ว่าตนเองก็มีศักดิ์ศรี และทำให้เขาตระหนักได้ว่า ตัวเขาก็ควรต่อสู้เช่นกัน!
เพื่อการดนตรี!
หรือไม่ ก็เพื่อศักดิ์ศรี!
นี่คือการต่อสู้ครั้งสุดท้าย!
คือการยืนหยัดครั้งสุดท้าย!
พวกเขาไม่มีทางถอย!
บทเพลงจบลงแล้ว ทว่ากลับไม่มีใครนั่งลง!
คนจากสมาคมมีสีหน้าน่าเกลียดถึงขีดสุด แต่ก็ไม่เอ่ยปากใดๆ อีก ภายใต้บรรยากาศเช่นนี้ สถานการณ์เช่นนี้ เมื่อเผชิญกับไฟโทสะของมวลชน พวกเขาย่อมไม่หลงเหลือความกล้าจะเอ่ยคำใด หัวหน้าวัยกลางคนหันมองพรรคพวกข้างหลัง ทุกคนต่างมองตากัน ก่อนตัดสินใจจากไปอย่างเร็ว
ความวุ่นวายสลายตัวไปแล้ว การอัดรายการจึงดำเนินต่อไป
ผลโหวตประจำสัปดาห์ที่ห้าออกมาอย่างรวดเร็ว!
ดอกไม้ต้องฝน : 21 คะแนน!
ไม้ใกล้ฝั่ง : 18 คะแนน!
โจ๊กเกอร์ : 461 คะแนน!
เป็นชัยชนะอย่างถล่มทลาย!
โจ๊กเกอร์เป็นแชมป์ประจำสัปดาห์ที่ห้าด้วยผลโหวตอันไร้ข้อกังขา!
ทั่วห้องอัดเต็มไปด้วยเสียงโห่ร้อง เสียงปรบมือ เสียงตะโกน สะท้านฟ้าสะเทือนดิน!
……
วันอาทิตย์
รายการเดอะแมสก์ซิงเกอร์ออกฉาย
“หา?”
“ทำไมเป็นเพลงเด็กหมดเลยล่ะ?”
“น่าเบื่อจัง!”
“ไอ้หยา โจ๊กเกอร์ออกมาแล้ว!”
“ฉันคือนกน้อยน้อยตัวหนึ่ง? เพลงนี้เยี่ยมไปเลย!”
“เพราะจริง!”
เมื่อแรกเริ่มรายการ เหล่าคนดูล้วนมีปฏิกิริยาไปตามปกติ ทว่าเมื่อ ‘หลักสากลนิยม’ ของโจ๊กเกอร์ปรากฏกาย ก็เขย่าหัวใจทุกคนจนสั่นสะเทือนทันที!
“จงลุกขึ้น!” 
“เหล่าทาสผู้หนาวเหน็บแลอดอยาก!”
“จงลุกขึ้น!” 
“ผู้ทนทุกข์ยากทั้งทั่วโลก!”
“ดวงใจเดือดเลือดรุ่มชุ่มโชก”
“สู้ให้แหลกลาญเพื่อความจริง!”
……
ที่ค่ายเพลงแห่งหนึ่ง
ล่วงเลยเวลาเลิกงานไปมากแล้ว แต่หลายคนกลับยังทำโอทีอยู่ เพื่อช่วยเหล่านักร้องเปลี่ยนบรรดาเพลงในอัลบั้มซึ่งไม่เป็นไปตามข้อบังคับใหม่ของทางสมาคม
“เร่งมือหน่อย ทุกคนพยายามเข้า”
“แต่ว่าเนื้อเพลงท่อนนี้จะเปลี่ยนยังไงดีล่ะ”
“ประธานหลี่ ตอนนี้พวกนักร้องคัดค้านกันใหญ่เลยครับ!”
“ที่จริงผมก็รู้สึกว่าเนื้อเพลงท่อนนี้ดีแล้วนะ ถ้าคิดจะเปลี่ยนละก็ไม่สู้เปลี่ยนเพลงไปเลยเถอะ!”
“ต่อไปก็ต้องทำแบบนี้งั้นเหรอ”
“นั่นสิ เพลงในอนาคตทั้งหมดก็ต้องเป็นแบบนี้เนี่ยนะ”
“ถ้ามันเหมือนๆ กันไปหมด งั้นยังจะเรียกว่าศาสตร์ศิลป์การดนตรีได้ยังไง!”
ในใจทุกคนรู้สึกคัดค้านอย่างยิ่ง ถึงขนาดหมดใจจะทำต่อแล้ว!
ทันใดนั้น พนักงานหญิงคนหนึ่งในออฟฟิศก็ตะโกนลั่น “เร็ว มาดูนี่เร็ว!”
“ดูอะไร”
“อะไรเหรอเสี่ยวเฮ่อ?”
“รีบมาดูเดอะแมสก์ซิงเกอร์เร็ว!”
“ไฟลนมาถึงขนคิ้วแล้ว ยังจะดูทีวีอะไรอีก ตอนนี้รายการพวกนั้นก็เหมือนกันหมดนั่นแหละ งานดนตรีโดนจำกัดแล้ว แถมเผลอๆ ยังโดนบังคับโน่นนี่เยอะกว่าพวกเราอีก ต้องใช้เพลงต้องแนวเดียวกันไม่ก็เป็นเพลงเด็กนั่นแหละ จะดูให้ได้อะไร?”
“นั่นสิ ทำงานดีกว่า”
“เชี่ยแม่ง! พวกนายรีบมาดูสิ!”
ทุกคนงุนงง ก่อนจะพากันเดินไปมุงดู
เมื่อเพลง ‘หลักสากลนิยม’ ดังกังวานขึ้น เมื่อเสียงคั่งแค้นของโจ๊กเกอร์คำรามกระหึ่ม เมื่อทุกคนในห้องอัด ทั้งผู้ชม แขกรับเชิญและทีมงานต่างยืนขึ้นและเหยียดกำปั้นขวาขึ้นสู่ฟ้า!
พวกเขาพลันปากอ้าตาค้าง!
เลือดในกายคล้ายมีเพลิงเผาไหม้!
“มีคนออกมาต่อต้านแล้ว!”
“วงการดนตรีของเรา ในที่สุดก็มีคนออกมายืนหยัดแล้ว!”
“โจ๊กเกอร์เหรอ?”
“เพลงหลักสากลนิยมยอดเยี่ยม!”
“สู้ให้แหลกลาญเพื่อความจริง?”
ทันใดนั้น พนักงานคนหนึ่งโยนเอกสารในมือทิ้ง “แม่ง โคตรพ่องไม่แก้แล้ว! แก้ไปก็เละเปล่า จะสำคัญอะไร!”
สามคน!
ห้าคน!
สิบคน!
พวกเขาทั้งหมดล้วนทิ้งงานในมือลง!
……
ที่บ้านของจางหย่วนฉี
เธอจ้องมองโทรทัศน์อย่างเงียบงัน
ผู้จัดการของเธอ ฟางเว่ยหงริมฝีปากสั่นสะท้าน เธอไม่ใช่วัยรุ่นหัวร้อน และไม่ใช่คนที่ชอบแสดงอารมณ์รุนแรง เธอคือผู้จัดการมือทองของวงการดนตรี ชินชากับเรื่องทำนองนี้นานแล้ว และเคยเห็นมาจนชินตา แต่ทว่าในวันนี้ เมื่อได้ฟังเพลง ‘หลักสากลนิยม’ ของจางเย่ ไม่ทราบเพราะเหตุใด ฟางเว่ยหงรู้สึกว่าแม้แต่ตัวเธอเก็ไม่อาจนิ่งเฉยได้อีก ฝ่ามือไร้เรี่ยวแรงค่อยๆ กำเป็นหมัด กำแน่นจนเล็บจิกเข้าเนื้อ หยาดโลหิตไหลซึม!
เลือดอุ่นๆ ที่ไหลเวียนในกาย บัดนี้ผ่าวร้อนจนแทบลุกไหม้!
……
บนเวยป๋อ
ศิลปินอาวุโสผู้ทรงคุณค่าท่านหนึ่งปรากฏกาย!
นี่คือรุ่นพี่ผู้อาวุโสระดับชาติที่อยู่ร่วมยุคสมัยกับจางเสีย กระทั่งบุกเบิกเส้นทางก่อนหน้าจางเสียหลายปีด้วยซ้ำ เขาเติบใหญ่มาจากคณะแสดงศิลป์ มีสถานะเป็นนายทหาร ศิลปินแห่งชาตินามระบือ ชุยไห่เฉวียน!
ชุยไห่เฉวียน “เรื่องกฎระเบียบใหม่ที่มาบังคับใช้กับดนตรีเมื่อเร็วๆ นี้ ฉันไม่มีทางยอมรับ รับไม่ได้เด็ดขาด มันคือการทำลายล้างวงการดนตรี! คือการเข่นฆ่าดนตรีให้ย่อยยับลงไป! คนดนตรี โปรดอย่าได้ยนิ่งเฉยอีกต่อไป! คนดนตรี นี่คือฟางเส้นสุดท้ายของเรา! คนดนตรี โปรดลุกขึ้นมา!”
ชาวเน็ตตะลึงลาน! 
“มีคนออกมาอีกแล้ว!”
“เป็นคุณปู่ชุย!”
“ปู่ชุยสุดยอด!”
เพียงแค่ไม่กี่นาทีต่อมา!
จางเสียและเหล่านักร้องอาวุโสร่วมกันโพสต์ “ลุกขึ้น! เหล่าคนดนตรี! ลุกขึ้น! นี่คือศึกครั้งสุดท้าย! นับจากนี้ไป เราจะไม่มีทางถอยแม้แต่เพียงก้าวเดียวเป็นอันขาด!”
เฉินกวงส่งเสียง “ลุกขึ้นเถอะ เหล่านักร้องเอย!”
ฟ่านเหวินลี่ก็เช่นกัน “โปรดลุกขึ้นมา คนดนตรีทั้งประเทศ!”
เสี่ยวตง เอมี่ หลี่เสี่ยวเสียนร่วมกันส่งเสียง “โปรดลุกขึ้นมา เพื่อศักดิ์ศรีสุดท้ายของคนดนตรี! โปรดลุกขึ้นมา ร่วมต่อสู้ไปกับพวกเรา!”
นักประพันธ์เนื้อเพลงคนหนึ่ง “จงลุกขึ้น คนดนตรี!”
นักแต่งทำนองเพลงอีกคนหนึ่ง “จงลุกขึ้น พวกเราไม่อาจถอย!”
สิบคน!
ยี่สิบคน!
ห้าสิบคน!
หนึ่งบทเพลง ‘หลักสากลนิยม’ นำพาให้คนทั้งวงการดนตรีลุกขึ้นแล้ว!
สตาร์คิงส่งเสียงแล้ว!
สตาร์ควีนก็ด้วย!
ค่ายเพลงก็เช่นกัน!
คนดนตรีทั้งหมดต่างยืนหยัดลุกขึ้น!
นับแต่แรกเริ่มประวัติศาสตร์ชาติจีน นี่เป็นครั้งแรกที่ผู้คนวงการดนตรีได้รวมใจเป็นหนึ่ง! 
นี่คือศึกสงคราม!
เป็นการศึกเพื่อคงไว้ซึ่งศักดิ์ศรี เพื่อคงไว้ซึ่งการดนตรี!
-----------------
[1] Tang Dynasty (唐朝乐队) เป็นวงดนตรีจีนที่ตั้งขึ้นเมื่อปี ค.ศ.1989 มักได้รับการขนานนามว่าเป็นวงดนตรีร็อกวงแรกของประเทศจีน


[Go To Next Chapter]( ./160.md)