##บทที่ 1057 : เพื่อศักดิ์ศรี!

ความต้องการนี้ มากไปงั้นหรือ
ดอกไม้ต้องฝนนิ่งเงียบ!
ไม้ใกล้ฝั่งสะท้านใจ!
บรรดาแขกรับเชิญต่างเงียบกริบ!
บทเพลงร้องจบ โจ๊กเกอร์ผ่อนลมหายใจ โค้งให้ผู้ชมครั้งหนึ่ง จากนั้นก็หันหลังไปสงบสติอารมณ์ ความผิดหวัง ความเกรี้ยวกราด ทั้งหมดนั้นราวกับถูกกรีดเขียนไว้เต็มแผ่นหลังของเขา!
ผู้ชมเหมือนถูกระเบิดปาใส่!
ในสายตาและโสตสดับของพวกเขา เสียงร้องและบทเพลงของโจ๊กเกอร์นี้ไม่ได้หรูหรางดงามเลยแม้แต่น้อย บทเพลงนี้ราวกับไม่มีทั้งการไต่เสียงขึ้นสูง หรือเทคนิคการเล่นตัวโน้ตอะไรทั้งสิ้น แม้แต่สไตล์ หรือบรรยากาศบนเวทีเขาก็ไม่ใส่ใจ เพียงแต่ยืนนิ่งอยู่บนเวทีอย่างนั้น บรรยายเรื่องราวด้วยความสงบ บอกเล่าเรื่องราวของตัวเขาเอง!
อานุภาพของบทเพลงนี้รุนแรงนัก!
เสียงสะท้อนของมันหนักหน่วงมหาศาล!
…..
—‘ฉันคือนกน้อยน้อยตัวหนึ่ง’
มีผู้ชมที่คิดไปถึงประสบการณ์ของตนเอง แล้วร้องไห้!
มีผู้ชมที่หวนนึกถึงหลายสิ่งที่เคยเผชิญ แล้วกำหมัดแน่นด้วยความโกรธเกรี้ยว!
เวลานี้ เสียงปรบมือและเสียงคำรามกึกก้อง!
“สุดยอด!”
“โจ๊กเกอร์สุดยอด!”
“เยี่ยมจริงๆ! ร้องได้ยอดเยี่ยมมาก!”
“ไม่รู้จะบรรยายยังไงดีแล้ว!”
“มีคนออกมายืนหยัดแล้วจริงๆ ด้วย!”
“เชี่ย เมื่อกี้ใครบอกว่าเป็นเพลงเด็กนะ? ออกมานี่สิเดี๋ยวฉันจะตีให้ตายเลย!”
“โจ๊กเกอร์!”
“โจ๊กเกอร์!”
“โจ๊กเกอร์!”
คนมากมายตะโกนขึ้นมา ยิ่งตะโกนยิ่งดังสนั่น!
ต่งซานซานเดินขึ้นมาบนเวที มองโจ๊กเกอร์อย่างลึกล้ำ ก่อนจะกล่าว “ขอเชิญหน้ากากวันเวลาขึ้นมาบนเวทีค่ะ ต่อไปจะเป็นการโหวต”
วันเวลาหัวเราะขื่นขม!
ทำไมต้องเป็นฉันอีกแล้วฟะ?
ทำไมฉันเวลาตัดสินที่สำคัญๆ แบบนี้ จะต้องให้ฉันมาเจอกับเขาทุกที?
วันเวลาไม่อยากขึ้นเวทีเลยจริงๆ เพราะเขารู้ตัวดีว่าจะขึ้นมาหรือไม่ก็ไร้ความหมาย เปิดรอบแรกมาเจอเพลงนี้ ตีให้ตายอย่างไรวันเวลาก็ไม่อาจเอาชนะโจ๊กเกอร์ได้ เขาไม่คิดหวังอะไรอีกแล้ว ความจริงตัวเขาเองก็ประทับใจกับเพลงนี้เช่นกัน เพียงแต่เขาเก็บซ่อนมันเอาไว้มิดชิด ไม่แสดงออกแม้ทางสายตา ทั้งที่ภายในใจรู้สึกชื่นชมเพลงนี้เป็นอย่างยิ่ง เขาไม่ได้ชื่นชมตัวโจ๊กเกอร์ แต่ชื่นชมคนที่แต่งเพลงนี้ออกมา
เหยาเจี้ยนไฉพูดอย่างอดไม่ได้ “เรื่องความเชี่ยวชาญให้อาจารย์ท่านอื่นพูดแล้วกัน ผมบอกเรื่องเทคนิคการร้องอะไรไม่ได้หรอก แต่ผมต้องขอออกความเห็นของผมก่อนว่า สำหรับผม ต้องโจ๊กเกอร์! ต้องเขาเท่านั้น!”
เฉินกวงกล่าว “โจ๊กเกอร์”
จางเสีย “โจ๊กเกอร์”
เอมี่ “โจ๊กเกอร์”
หวังจุยซู “โจ๊กเกอร์”
เฉินอี้ตง “ผมก็โจ๊กเกอร์”
แขกรับเชิญไม่พูดอะไรมาก เพราะอยู่ในช่วงถูกเพ่งเล็งผลงานดนตรีที่เข้าข่ายเป็นเพลงเนื้อหาแง่ลบจากทางสมาคม ดังนั้นพวกเขาจึงไม่อาจพูดอะไรได้ ไม่ว่าจะแสดงความคิดเห็นอย่างไรก็ผิดหมด เพราะเพลง ‘ฉันคือนกน้อยน้อยตัวหนึ่ง’ นี้ก็เป็นบทเพลงแง่ลบ ไม่มีความโลกสวยอยู่เลยแม้แต่น้อย! แต่พวกเขาไม่มีทางหลบเลี่ยง และไม่คิดจะหลบ จึงใช้วิธีที่เถรตรงที่สุดแสดงความคิดเห็นของตัวเอง!
ก็คือการโหวตให้โจ๊กเกอร์!
ไม่ต้องมีเหตุผล!
ผู้ชมเริ่มโหวตอย่างรวดเร็ว และผลการโหวตก็ออกมาอย่างรวดเร็วเช่นกัน
โจ๊กเกอร์ : 442 โหวต!
วันเวลา : 78 โหวต!
โจ๊กเกอร์ชนะ!
……
ที่ด้านล่างเวที
โหวเกอยิ้มเจื่อน “พี่หู ตอนโจ๊กเกอร์ส่งเพลงนี้มาก็ไม่มีเนื้อร้อง พวกเราเลยคิดว่าเป็นเพลงเด็ก แล้วก็ไม่ได้คิดอะไรมาก ไม่นึกเลยว่า…”
ต้าเฟยเองก็กังวล “แบบนี้จะฉายได้เหรอครับ?”
หูเฟยมองพวกเขาทั้งคู่ “ทำไมจะฉายไม่ได้?”
ต้าเฟย “แต่สมาคมพวกนั้น…”
เสียวหลวี่เองก็ถาม “ถ้าหากพวกเขามาหาเรื่องเรา เราจะรอดเหรอคะ?”
ฟังมาถึงตรงนี้ หูเฟยก็กล่าวทันที “ตอนแรกฉันก็คิดว่าควรจะเชื่อฟังตามคำสั่ง พยายามให้ร้องแต่ ‘เพลงโลกสวย’ อย่างเดียว แต่พอฟังเพลงของโจ๊กเกอร์ ฉันก็เปลี่ยนใจ! จะมาหาเรื่องพวกเรางั้นเหรอ งั้นก็มาสิ! จางเย่เป็นตัวปัญหาใหญ่ที่สุดแล้ว พวกเรายังกล้าให้ตัวปัญหาใหญ่สุดในวงการบันเทิงมาทำแผนรายการให้เรา แล้วยังจะกลัวอะไรอีก!”
ต้าเฟยเบิกบานขึ้นทันใด “ครับผม!”
เสียวหลวี่เองก็เปลี่ยนเป็นคึกคักเช่นกัน “เข้าใจแล้วค่ะ!”
ฉับพลัน ดอกไม้ต้องฝนก็เดินเข้ามาหาพวกเขา
หูเฟยชะงัก มองเธอ
ดอกไม้ต้องฝน “ผู้กำกับหู รบกวนหน่อยค่ะ”
หูเฟย “มีอะไรเหรอ”
ดอกไม้ต้องฝนกล่าวหนักแน่น “เพลงรอบสอง ฉันขอเปลี่ยน”
ต้าเฟยอุทาน “เปลี่ยนเพลง? ตอนนี้เหรอครับ?”
ดอกไม้ต้องฝนพยักหน้า “ใช่”
ตอนนี้เอง ไม้ใกล้ฝั่งเดินมาแต่ไกล หลังจากที่เห็นดอกไม้ต้องฝนเธอก็ชะงักเล็กน้อย จากนั้นก็ไม่ได้พูดอะไร ตรงเข้าไปหยุดอยู่ตรงหน้าหูเฟย “ผู้กำกับหูคะ ฉันอยากเปลี่ยนเพลง รอบสองฉันขอเปลี่ยนเพลงค่ะ”
เสียวหลวี่อุทาน “คุณก็ด้วยหรือคะ”
หูเฟยมองพวกเธอทั้งสอง “บอกได้ไหมครับว่าทำไม”
ดอกไม้ต้องคิดครู่หนึ่ง “เพื่อศักดิ์ศรี”
ไม้ใกล้ฝั่งมองเธอ พยักหน้า “เพื่อศักดิ์ศรี”
เสียวหลวี่รีบกล่าว “แต่ตอนนี้ไม่ทันแล้วนะคะ มัน…”
หูเฟยกลับกล่าว “ตกลง! ผมอนุมัติ!”
เสียวหลวี่อึกอัก “พี่หูคะ นี่มัน…”
หูเฟยโบกมือ “ตามนี้ รีบไปเตรียมเถอะ!”
……
ที่ห้องรับรอง
จางเย่กลับมาอยู่เพียงลำพัง นั่งลงบนโซฟาตัวเล็ก เขาดื่มน้ำ แล้วนิ่งเงียบกับตัวเองต่อไป เขาได้ร่ำร้องคำพูดที่อัดแน่นอยู่เต็มหัวใจออกไปแล้ว สิ่งที่อัดอั้นมาตลอดหลายปีนี้ เขาก็ได้ปลดปล่อยขว้างปาพวกมันออกไปจนหมดแล้วเช่นกัน แต่ไม่ทราบเหตุใด จิตใจเขาจึงยังไม่สงบลง แต่กลับคุกรุ่นรุนแรงกว่าเดิม!
มือถือที่อยู่ในกระเป๋าสั่นเบาๆ
จางเย่มองตาม แล้วหยิบมันออกมา เป็นมือถือส่วนตัวของเขา เบอร์โทรที่ปรากฏ เป็นเบอร์เลขานุการของอู๋เจ๋อชิง—ไป๋ลี่
เขากดรับสาย
จางเย่ “ฮัลโหล”
เลขาฯ ไป๋กล่าวทันใด “อาจารย์จางหรือเปล่าคะ”
จางเย่ “ครับ ผมเอง”
เลขาฯ ไป๋ “ตอนนี้ท่านรองอู๋ไปดูงานที่ต่างประเทศ จึงไม่ค่อยสะดวกติดต่อ เธอฝากฉันมาบอกคุณว่า เธอทราบเรื่องที่เกิดในประเทศแล้ว เธอจะรีบจัดการให้ ฉันเองก็กำลังประสานเรื่องเพลงทั้งสองของคุณกับ…”
จางเย่กล่าวทันที “เรื่องผมน่ะช่างเถอะครับ เลขาฯ ไป๋ ทั้งเพลง ‘จดหมายถึงบ้าน’ กับ ‘ไต้อ๋องสั่งข้าตระเวนเขา’ ของผม พวกคุณแบนตามใจชอบได้เลย ผมรับได้ ผมเองก็เตรียมใจไว้นานแล้ว เรื่องโฆษณาเบรนโกลด์ก็เหมือนกัน จะถอดผลงานผมออกหมดก็ไม่เป็นไร ในเมื่อผมหาเรื่องใส่ตัวเอง ผมก็ต้องจัดการเองได้ ต่อให้สุดท้ายจะจัดการไม่ได้ยังไง ผมก็ยอม! แต่มันเกี่ยวอะไรอะไรกับเดอะแมสก์ซิงเกอร์ด้วย? เกี่ยวอะไรกับนักร้องคนอื่นในวงการดนตรี? พวกคุณปล่อยพวกนักร้องไปตามทางไม่ได้หรือ ปล่อยพวกรายการวาไรตี้ให้สู้ไปตามที่ควรจะเป็น เท่านี้ได้หรือเปล่า”
เลขาฯ ไป๋ได้ยินก็รีบกล่าว “อาจารย์จาง คุณเข้าใจผิดแล้วค่ะ เข้าใจผิดแล้วจริงๆ เรื่องครั้งนี้ไม่ใช่คำสั่งจากทางสมาคมสื่อฯ เราเลย พวกเรากำลังร่างกติกาแนวทางผลงานเพลงและภาพยนตร์อยู่ แต่มันไม่ใช่แบบนี้แน่นอนค่ะ ฉันรับรองกับคุณได้ว่านี่ไม่ใช่เจตนาเดิมของเรา แต่เป็นทางกระทรวงวัฒนธรรมที่รับคำสั่งไปอย่างผิดเพี้ยน! พวกสมาคมโทรทัศน์นั่นพูดจาเหลวไหล! ทางเราไม่เคยออกคำสั่งกำกับผลงานดนตรีอะไรแบบนั้นแน่นอน! เราไม่ได้ต้องการให้บทเพลงทั้งหมดมีแค่แนวเพลงแง่บวกเพียงอย่างเดียว!”
ไป๋ลี่ไม่ทราบถึงความสัมพันธ์ของอู๋เจ๋อชิงกับจางเย่ ไม่ทราบที่มาที่ไป แต่ทราบแน่ชัดอยู่อย่างหนึ่งว่า ท่านรองอู๋กับจางเย่จะต้องมีความสัมพันธ์ที่ลึกล้ำแน่นแฟ้นอย่างแน่นอน ดังนั้นคำพูดที่ไป๋ลี่มีต่อจางเย่จึงสุภาพและเกรงใจเป็นอย่างยิ่ง เธอปฏิบัติตามหน้าที่อย่างเคร่งครัด พูดจากับท่านรองอู๋เช่นไร ก็พูดกับจางเย่เช่นนั้น
เลขาฯ ไป๋ กล่าว “อาจารย์จาง เรื่องนี้ให้ฉันจัดการเองค่ะ ฉันจะรีบจัดการทันที ไอ้ลูกกระจ๊อกพวกนี้มันเหิมเกริมไปแล้ว! เรื่องนี้ปล่อยเป็นหน้าที่ฉันเองค่ะ!”
แล้วเธอก็วางสายไปเช่นนั้น
เสียงเคาะประตูดังขึ้น
จางเย่เก็บมือถือ แล้วหันไปกล่าว “เชิญเข้ามาได้”
เป็นหานฉี เสียวหลวี่ และคนอื่นๆ กะพริบตาปริบเดินเข้าห้องมา “อาจารย์โจ๊กเกอร์”
“มีอะไร?” จางเย่ถาม”
เสียวหลวี่อึกอัก “เปล่าค่ะ พวกเรา พวกเราแค่แวะมาดู”
หานฉีกล่าวอย่างเป็นห่วง “อาจารย์ คุณไม่เป็นไรนะคะ?”
จางเย่พยักหน้า “ผมไม่เป็นไร”
หานฉี “วันนี้คุณไม่ค่อยเหมือนเดิม...ฉันกลัวว่า…”
โจ๊กเกอร์ในวันนี้แตกต่างไปจากปกติจริงๆ หานฉีกับทีมรายการเองก็สัมผัสได้และเกิดความรู้สึกกังวลขึ้นมา กังวลว่าโจ๊กเกอร์จะเกิดความเครียดรุนแรงจากคำสั่งจำกัดงานเพลงของพวกสมาคม จนอาจคิดทำอะไรหุนหันพลันแล่นขึ้นมา อย่างเช่นถอนตัวจากการแข่ง?
เหล่าทีมรายการพยายามถามไถ่เขาอยู่นาน
พอจางเย่ได้ฟังก็เข้าใจความหมายและความกังวลใจของพวกเขา จึงคลี่ยิ้มออกมา
ถอนตัว?
วางใจได้ ไม่มีทางเสียหรอก!
ต่อให้ฟ้าถล่มลงมา ฉันก็ไม่มีวันหนีเด็ดขาด!
อีกอย่าง ฟ้าก็ยังไม่ได้ถล่มลงมาสักหน่อยนี่?
ทันทีที่คิดมาถึงตรงนี้ จางเย่ก็พลันชะงักไป
ผลงานถูกถอด!
โฆษณาถูกถอน!
โดนแบน!
งานเพลงโดนจำกัด!
สมาคมต่างๆ ชี้หน้า!
หากเป็นคนอื่น เจอเรื่องเหล่านี้ประดังประเดใส่ คงเลือกโยนทุกอย่างทิ้งไม่ทำต่อแล้ว แม้แต่ตุ๊กตาดินเผายังมีจุดเดือด นับประสาอะไรกับคนที่ได้ชื่อว่าจุดเดือดต่ำอย่างจางเย่? อารมณ์เขาดุร้ายขนาดไหนในวงการบันเทิงมีใครบ้างไม่รู้? แต่ทั้งที่เรื่องราวกลายเป็นเช่นนี้ จางเย่ก็ยังรู้สึกแปลกใจเมื่อพบว่า แม้เขาจะโกรธแค้นและผิดหวังเพียงใด แต่ลึกลงไป ตัวเขาก็ยังคงเชื่อมั่นดังเดิม!
เขาเพิ่งตระหนักได้ว่า ที่แท้ตัวเขาไม่เคยเป็นคนมองโลกในแง่ร้ายเลย เขาเกิดมาเป็นนักสู้โดยธรรมชาติ เขาอาจจะรู้สึกท้อแท้ โดดเดี่ยว หรือสิ้นหวัง แต่ในศึกที่เขาต้องต่อสู้ เขาไม่เคยคิดท้อถอย!


[Go To Next Chapter]( ./158.md)