##บทที่ 954 : เหล่าเหรามาถึงแล้ว!
ในอินเตอร์เน็ต
บัดนี้มีรูปและเนื้อหาข่าวแพร่ไปทั่วแล้ว!
“ท่าไม่ดีแล้ว!”
“จางเย่มีเรื่องอีกแล้ว!”
“ข่าวล่าสุด จางเย่ขับรถชนรถเจี่ยงฮั่นเวยล่ะ!”
“นี่ไงรูปเหตุการณ์! มาดูเร็ว! ฉันล่ะจะเป็นลม!”
“เชี่ยอะไรกันเนี่ย? ทะเลาะกันจริงๆ เหรอ?”
“ฉันว่าแล้วว่าเรียกสองคนนี้มาเจอกัน แม่งต้องเกิดเรื่องแน่! พวกนายดูสิ! เกิดเรื่องจริงๆ! เกิดเรื่องจริงๆ แล้วเห็นไหม!”
“จางเย่ใช้รถอะไรน่ะ?”
“เอ็กซ์ไฟว์ รุ่นสเปเชียลลิมิเต็ด!”
“สุดยอด! ชนแล้วแทบไม่เป็นไรเลย!”
“ทำไมถึงชนได้ล่ะ?”
“ได้ยินว่าเพราะเบียดเลนส์น่ะ รถเจี่ยงฮั่นเวยปาดหน้าเขาก่อน!”
“จางเย่ก็คือจางเย่! จะมาเบียดเลนส์? ปาดหน้ารถคนอื่น? คิดข่มขวัญ? จางเย่ไม่เคยเล่นๆ หรอก หมอนี่แม่งเอาจริงตลอด! เขาเลยชนจริงไปเลยไง! ช่วงนี้มีแต่คนเชียร์เจี่ยงฮั่นเวย เจี่ยงฮั่นเวยดุร้าย? อย่าไปล่วงเกินเขา? เหอๆ พวกเราแฟนคลับอาจารย์จางได้แต่ขำ ดูจากเรื่องนี้ก็รู้แล้ว! ว่าทำไมจางเย่ถึงโดนเรียกขานว่า ‘อันธพาลเน่าเหม็นแห่งวงการบันเทิง’ ไม่ใช่เจี่ยงฮั่นเวย!”
“พระเจ้าช่วย!”
“ท่าทางจะเล่นกันเละแน่แบบนี้!”
“ ‘จะ’ อะไรกันเล่า นี่แหละเล่นกันแล้ว!”
“ตอนนี้สถานการณ์เป็นไงบ้าง?”
“ไม่รู้สิ นักข่าวเข้าไปไม่ได้ล่ะ!”
……
ที่งาน
ภายในโรงแรมเอี้ยนซีหู
ประตูทางเข้าใกล้จะปิด รถคันน้อยใหญ่ของเหล่าดาราที่มาร่วมงานฉลองเกิดต่างรีบแล่นเข้ามา มีบางคนจอดรับพวกเจี่ยงฮั่นเวยให้ขึ้นรถมาด้วย พลางสอบถามพวกเขาว่าเป็นอะไรหรือเปล่า!
จางเย่เข้าไปในโรงแรมนานแล้ว
เฉินกวงกับฟ่านเหวินลี่มาถึงก็ลงจากรถ!
ฮั่วตงฟางกับหลีเสี่ยวเสียนและคนอื่นๆ ก็ทยอยตามมาถึง!
“จางเอ้อร์! นายทำบ้าอะไรของนายหา!” เฉินกวงรีบเดินเข้าไปหาเขา!
จางเย่หันมามอง
ฟ่านเหวินลี่เห็นด้วยกับสามี “เธอบ้าไปแล้วเหรอ? ทำไมไปชนรถเขาแบบนั้น? มีนักข่าวอยู่กันตั้งเยอะ เลือกเวลาหน่อยได้รึเปล่า? แล้วคราวนี้จะจบยังไง?”
ฮั่วตงฟางกล่าวอย่างจนปัญญา “อารมณ์นายนี่ ช่าง…เฮ้อ!”
หลีเสี่ยวเสียนพูดไม่ออก “อาจารย์จาง! คุณ! คุณนี่มัน…”
เอมี่วิ่งเข้ามา รีบตะโกนบอกจางเย่ “อาจารย์จาง! คุณหนีไปก่อน หนีไปก่อนค่ะ! พวกอาเจี่ยงมานี่แล้ว! พี่ตงให้คุณหลบไปก่อน! เรื่องที่เหลือเธอจัดการเอง!”
จางเย่กล่าวพลางขำ “ผมต้องหลบด้วยเหรอ?”
หลีเสี่ยวเสียนกล่าวอย่างร้อนใจ “อาเจี่ยงมีวิชากังฟูจริงๆ นะคะ! เป็นถึงแชมป์ศิลปะการต่อสู้ระดับประเทศ! คุณเพิ่งจะขับชนรถเขาแบบนั้น ถ้าตีกันขึ้นมาจริงๆ ละก็ มีหวัง…”
เฉินกวงเองก็คิดเช่นกัน เขารีบพูด “ใช่ๆ นายรีบไปซ่อนก่อนเร็ว!”
แต่จางเย่กลับไม่สนใจพวกเขา ถึงขนาดเดินทอดน่องเข้าห้องจัดเลี้ยงไปหาอะไรดื่มอย่างสบายๆ
ด้านนอก เริ่มมีคนทยอยเข้ามาในห้องจัดเลี้ยงแล้ว!
เสี่ยวตงพยายามดึงแขนเจี่ยงฮั่นเวยอย่างเอาเป็นเอาตาย “อาเจี่ยงคะ! เห็นแก่ฉันหน่อยได้ไหมคะ?”
“ไม่ได้!” เจี่ยงฮั่นเวยเกรี้ยวกราด
เสี่ยวตงปริ่มจะร้องไห้อยู่รอมร่อ “วันนี้วันเกิดฉันนะคะ!”
เจี่ยงฮั่นเวยพุ่งตรงเข้าไปข้างใน!
พวกครูฝึกศิลปะการต่อสู้ในโรงฝึกของเขาเองก็ม้วนแขนเสื้อตามไปติดๆ!
ผู้กำกับหญิงชื่อเสียงระดับ C คนหนึ่งก็พยายามห้าม “เหลาเจี่ยง พอได้แล้ว พอ!”
“ให้เสี่ยวตงได้ฉลองวันเกิดก่อนสิ!” ดาราคนหนึ่งที่มีความสัมพันธ์ไม่เลวกับเจี่ยงฮั่นเวยเอ่ยปาก “เรื่องนี้ไม่จบแน่ แต่วันนี้อย่าเพิ่งวู่วามเลย! ข้างนอกมีแต่นักข่าวทั้งนั้นนะ!”
เพียงครู่เดียว จางเย่กับเจี่ยงฮั่นเวยก็อยู่ห่างกันไม่กี่สิบเมตรแล้ว!
เสี่ยวตงพยายามแก้สถานการณ์อย่างร้อนใจ เธอตะโกน “จางเย่ คุณหนีไปสิ!”
“หนีไปก่อน!”
“ไอ้หยาโว้ย!”
“มัวยืนอยู่ตรงนั้นทำไมเล่า?”
ยังมีดาราอีกไม่น้อยที่พยายามเข้ามาห้ามทัพ!
ตอนนี้วุ่นวายไปหมด!
ทว่ายังไม่ทันที่พวกเจี่ยงฮั่นเวยจะได้พูดอะไร ก็มีเสียงคำรามโกรธเกรี้ยวออกมาจากจางเย่อย่างหน้าไม่อาย!
จางเย่ชี้ไปที่พวกเจี่ยงฮั่นเวยพลางตวาด “แม่งขับรถประสาอะไรของพวกนายวะ!”
อะไร?
นายว่าอะไรนะ?
พวกเจี่ยงฮั่นเวยได้ยินก็โกรธปนงง!
เหล่าดาราคนอื่นในห้องจัดเลี้ยงต่างก็หน้าหงาย!
ไอ้คนที่ขับรถแซงไปอย่างดุดัน! ไอ้คนที่ชนรถชาวบ้านหน้าตาเฉย! กลับเป็นฝ่ายชี้นิ้วตะโกน ‘แม่งขับรถประสาอะไรของนายวะ’ ?
จะเป็นลม!
ยังมีหน้ามา ‘ขับรถประสาอะไรวะ’ อีก? ถ้างั้นคุณท่านขับรถประสาอะไรวะครับ!
คนทั้งหลายล้วนอยากกระอักเลือด ไอ้คนที่สามารถตะโกนออกมาเช่นนี้ได้ ผิวหนังหน้าต้องไม่ใช่แค่หนาแบบธรรมดา! ลองเป็นคนอื่น ต่อให้สวมหนังหน้าเข้าไปอีกชั้นก็คงไม่กล้าตะโกนแบบนี้ออกมาอยู่ดี! แต่จางเย่กลับตะโกน แถมยังตะโกนออกมาอย่างเป็นธรรมชาติ ตะโกนอย่างมีสิทธิ์มีเสียง อย่างชอบธรรม อย่างเต็มเปี่ยมไปด้วยความมั่นใจ!
เจี่ยงฮั่นเวยระเบิด “ไอ้คนแซ่จาง! แกจะเล่นสกปรกกับฉันใช่ไหม?”
จางเย่จ้องเขาอย่างเย็นชา “ใครกันแน่ที่เล่นสกปรก? ขับรถแซงฉัน ปาดหน้าฉัน? ถ้าฉันแม่งตอบสนองไม่ไวพอ ป่านนี้รถคว่ำไปนานแล้ว! พวกนายนั่นแหละขับรถไม่แข็งแล้วยังมีหน้ามาขับ ผู้หญิงยังจะขับดีกว่านายอีก! ไอ้คนแซ่เจี่ยง ฉันอุตส่าห์ไม่เอาเรื่องแกก็น่าจะจบแล้ว ฉันยังพูดอยู่เลยว่าวันนี้วันเกิดเสี่ยวตง ยังไงก็ต้องไว้หน้าเสี่ยวตงไม่สนใจแก แต่แกก็ยังจะมาทำนิสัยอวดเบ่งใส่ฉันงั้นใช่ไหม?”
พูดพลาง จางเย่ยังย่างสามขุมเข้ามา!
ฟ่านเหวินลี่ตกใจลนลาน พยายามรั้งสุดความสามารถ “อย่าเข้าไปนะ! อย่าเข้าไป!”
เฉินกวงเองก็รีบเข้าไปยื้อเขาไว้!
จางเย่ว่าต่อ “สองวันมานี้ฉันเห็นแกเอาแต่เต้นเหยงอยู่นั่น! ว่าอะไรนะ? จะทำให้ฉันอับอาย? จะตีผู้จัดการฉัน? แถมยังบอกว่าเจอทีเจ็บแน่? แล้วแกแม่งเป็นใครวะ! ไม่ต้องพูดถึงผู้จัดการฉันเลย วันนี้แกลองแตะฉันดูสิ ฉันจะคอยดูว่าแกจะยังเดินได้อยู่ไหม!”
เฉินกวงดึงเขาสุดแรง “พอแล้ว นายเลิกโม้เถอะน่า!”
เสี่ยวตงเห็นจางเย่จะเข้ามา ก็ตกใจไม่น้อย เข้ามาขวางอยู่ข้างหน้าเจี่ยงฮั่นเวยไว้ก่อน “จางเย่นายอย่าวู่วามนะ!”
“ฉันโม้?” จางเย่ชี้เจี่ยงฮั่นเวย “นายถามมันสิว่ากล้าประมือกับฉันรึเปล่า!”
เจี่ยงฮั่นเวยหัวเราะลั่น “ฉันหรือจะไม่กล้า?”
จางเย่ยิ้มขำ “โอ้ งั้นก็มาสิ!”
ฟ่านเหวินลี่ “พอแล้วๆ ค่อยพูดค่อยจา ค่อยพูดค่อยจากันเถอะ!”
ทุกคนคิดว่าจางเย่กำลังคุยโต เพราะใครๆ ต่างก็รู้ถึงความเก่งกาจของแชมป์ศิลปะการต่อสู้อย่างเจี่ยงฮั่นเวยผู้นี้ดี ในอดีตรายการสัมภาษณ์ครั้งหนึ่ง เจี่ยงฮั่นเวยกระทำเรื่องสะท้านสะเทือนสวรรค์ เขาใช้มือข้างเดียวซัดใส่ก้อนหินจนแตก นั่นเป็นครั้งแรกที่ผู้คนในประเทศได้ประจักษ์ถึงคำว่ากำลังภายในที่เล่าขานจากทางหน้าจอโทรทัศน์ และเป็นครั้งแรกที่อารยธรรมแห่งชาวยุทธ์ได้เข้าใกล้ชาวเมืองมากที่สุด รายการสัมภาษณ์ครั้งนั้นสร้างปรากฏการณ์อยู่เป็นเวลานาน ทำให้ผู้คนต่างรู้ว่า เจี่ยงฮั่นเวยเป็นผู้มีวิชายุทธ์สูงส่ง อาจจะถึงกับอยู่ในอันดับท็อปเท็นของประเทศ!
ส่วนจางเย่?
ทุกคนรู้ดีว่าเขาชอบมีเรื่อง เคยตบตีศิลปินเกาหลี เคยต่อยตีทรชน ซ้ำยังเคยรับบทเป็นตัวร้ายในภาพยนตร์กังฟู! แต่ไม่มีใครคิดว่าจางเย่จะสู้เจี่ยงฮั่นเวยได้!
เจี่ยงฮั่นเวยหัวเราะเย็นชา “จางเย่เอ๋ย แกอย่าบังอาจมาเสนอหน้า! คิดจะอยู่ในวงการบันเทิง ต้องรู้จักเคารพกฎเกณฑ์ซะบ้าง!”
“บังเอิญจัง” จางเย่หัวเราะ “พอดีฉันเป็นคนมีหลักการ ใครดีมาดีตอบ ทุกคนล้วนมีความสามารถ แต่แกเล่นใช้วิธีทุเรศ ซ้ำยังประกาศว่าใครกล้ามาเป็นผู้จัดการให้ฉันจะเจอดี? งั้นวันนี้เราก็มาวัดกันหน่อยเป็นไง! ฉันไม่เชื่อหรอก!”
เจี่ยงฮั่นเวยหัวเราะเสียงดัง “เอาสิ สองสามวันหลังจากนี้ แกยังมีเวลาให้เชื่ออยู่!”
นี่คือคำประกาศ!
ผู้จัดการคนใหม่ของจางเย่ จะต้องเจ็บตัวในสองสามวันหลังจากนี้!
ทุกคนต่างตกใจ!
เสี่ยวตงโกรธ “อาเจี่ยง!”
“ไม่ใช่เรื่องของเธอเสี่ยวตง” เจี่ยงฮั่นเวยพูด “เธอไม่ต้องมายุ่ง!”
เสี่ยงตงสวน “ฉันจะไม่ยุ่งได้ยังไง!”
เจี่ยงฮั่นเวยกลับไม่สนในเธอ วันนี้เขาถูกหยามหน้าไปแล้ว เรื่องราวจะต้องถูกตัดสินให้จงได้ เขาหันไปพาพรรคพวกคนหนึ่ง “โทรไป! ลากตัวผู้จัดการมันออกมา!” จากนั้นก็มองจางเย่ ความจริงก็กล่าวกับคนอื่นๆ ในขณะเดียวกันว่า “คำพูดฉันคนนี้ พูดจริงทำจริงเสมอ!”
จางเย่ “จริงเหรอ?”
เจี่ยงฮั่นเวยจ้องเขา “แกก็ลองดูสิ!”
“ก็ได้ วันนี้ฉันขอลองหน่อยแล้วกัน แล้วฉันจะคอยดูว่านายพูดจริงทำจริงได้อย่างปากว่าไหม!” จางเย่ยักไหล่ พลางกล่าว “คิดทำร้ายผู้จัดการฉัน? ในสองสามวันให้หลัง? ไม่ต้องรอสองสามวันหรอก นายก็อย่ามาโม้! วันนี้ฉันจะเรียกเธอมาให้!”
เจี่ยงฮั่นเวยชะงัก แล้วหัวเราะลั่น “ย่อมได้!”
ดาราคนอื่นที่อยู่ตรงนั้นล้วนตะลึง!
“ว่าไงนะ?”
“จะเรียกคนมาที่นี่?”
“นี่มัน…”
“จางเย่บ้าไปแล้ว!”
“ซ่อนตัวยังจะไม่รอด จะมาทำไมเล่า!”
“เจี่ยงฮั่นเวยเป็นถึงอาจารย์ใหญ่ศิลปะการต่อสู้ระดับประเทศเชียวนะ!”
“เชี่ยแล้ว! เชี่ย! เชี่ย!”
“เรื่องใหญ่แน่! มีคนตายแน่!”
เฉินกวงกับฟ่านเหวินลี่รีบพุ่งเขาไปรั้งเขาไว้
หลีเสี่ยวเสียนกับเอมี่เองก็พยายามช่วยกันขัดขวางจางเย่!
แต่จางเย่หยิบมือถือออกมา กดโทรออกแล้ว
เอมี่ตะโกน “อาจารย์จาง! อย่าทำร้ายคนเลย!”
หลีเสี่ยวเสียนกล่าวรัวเร็ว “คุณจะให้ผู้จัดการของคุณมาเจ็บตัวจริงๆ เหรอ? คุณจะทำบ้าอะไรของคุณเนี่ย!”
ทุกคนต่างตระหนกกับการตัดสินใจของจางเย่ ไม่เข้าใจจริงๆ ว่าเขาคิดอะไรอยู่!
เจี่ยงฮั่นเวยกลับบอก “ปล่อยให้มันโทร!”
ต่อสายแล้ว!
จางเย่ “ฮัลโหล”
เหราอ้ายหมิ่น “ว่าไง?”
จางเย่ “คุณมาที่นี่หน่อยสิ!”
เหราอ้ายหมิ่น “ที่ไหน?”
จางเย่ “เอี้ยนซีหู”
เหราอ้ายหมิ่น “ฉันถึงแล้ว!”


[Go To Next Chapter]( ./55.md)