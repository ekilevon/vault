##บทที่ 1153 : คะแนนความนิยมระดับเอเชียของจางเย่!
สองวันที่ผ่านมา จางเย่วุ่นอยู่กับการเลี้ยงข้าว ต้องพาคนที่เคยช่วยเหลือไปกินดื่มอย่างเต็มที่ทุกวันจนไม่มีเวลากลับบ้าน หลายวันนี้เขามีความเคลื่อนไหวยิ่งใหญ่เกินไป ทั้งเรื่องปราบปีเตอร์อย่างราบคาบ ทั้งเรื่องพิสูจน์ข้อความคาดการณ์ของเดล แล้วยังมีเรื่องได้รับแต่งตั้งเป็นศาสตราจารย์ของม.เป่ยต้า กับการนั่งในอันดับหนึ่งของระดับ A ได้อย่างมั่นคงอีก มีแต่เรื่องวุ่นวายเยอะแยะจนแทบจะกลายเป็นเรื่องเดียวกัน การกระทำหลายๆ อย่างในอดีตได้บังเกิดผลขึ้นตอนนี้ ทำให้สื่อในประเทศทั้งหมดต่างพาดชื่อจางเย่ในข่าวอย่างต่อเนื่องไปอีกหลายวัน ความนิยมของเขาก็เพิ่มขึ้นมากเช่นกัน ซึ่งแน่นอนว่าการนัดเลี้ยงเป็นอะไรที่ขาดไม่ได้!
ยกตัวอย่างเช่นสมาคมหมากฯ
เช่นเครือญาติที่บ้าน
เช่นกลุ่มเพื่อนอย่างเหยาเจี้ยนไฉเฉินกวง
เช่นเพื่อนร่วมงานที่เป่ยต้า
ยังมีเหราอ้ายหมิ่นหยางซูอีก
นี่ก็นับเป็นนัดเลี้ยงกี่มื้อแล้ว?
ต่อมาพวกต่งซานซานกับอวี๋อิ่งอี๋เพื่อนร่วมรุ่นเก่าแก่ก็ยังนัดจางเย่กินข้าวเพื่อฉลองให้กับเขา จางเย่จัดการเวลาไม่ได้แล้วจริงๆ สุดท้ายก็ได้แต่ชวนเพื่อนเก่าสมัยมหาวิทยาลัยมากินมื้อเช้าแทน
ที่คฤหาสน์ของต่งซานซาน
เพื่อนร่วมรุ่นเก่าหลายคนต่างมองน้ำเต้าหู้ปาท่องโก๋บนโต๊ะอย่างหัวเราะไม่ออกร้องไห้ไม่ได้
จางเย่ผายมือ “กินกินกิน ไม่ต้องเกรงใจฉันนะ เพิ่งซื้อมา ยังร้อนอยู่เลย!”
ต่งซานซานหัวเราะ “อาหารเช้ากากๆ แบบนี้พวกฉันยังต้องเกรงใจอะไรอีก?”
อวี๋อิ่งอี๋กลอกตา “เพิ่งเคยเจอคนเลี้ยงข้าวแบบนี้ครั้งแรก!”
หวังเฮ่อก็หมดคำพูด “เจ้าจาง นายก็หลอกต้มพวกเราเกินไปแล้ว!”
หม่าซวี่เฟยเดือดปุด “ฉันขอประท้วง! ประท้วงอย่างแรง!”
ส่วนเหอขุยนั่งหัวเราะอยู่ข้างๆ
“เฮ้ย ช่วงนี้ฉันไม่มีเวลาจริงๆ สัปดาห์หน้าพวกนายก็ต้องออกนอกสถานที่ ต้องทำโอที ไม่มีเวลาว่างกันแล้ว งั้นก็ได้แค่วันนี้ตอนเช้า มื้อเที่ยงและมื้อเย็นฉันก็มีนัด พวกเราต่างเป็นเพื่อนร่วมรุ่น ฉันกับพวกนายยังต้องเกรงใจอะไรกันอีก อย่าบอกว่าอาหารเช้าไม่นับเป็นหนึ่งมื้อน่ะหา น้ำเต้าหู้ปาท่องโก๋ก็แพงนะ” จางเย่อธิบายไปด้วยนวดขมับตัวเองไปด้วย สองวันนี้ดื่มหนักจนเขาปวดหัวแล้ว
อวี๋อิ่งอี๋ถอนหายใจ “โอเค งั้นก็แก้ขัดไปก่อนเถอะ ได้กินอาหารจากศาสตราจารย์ใหญ่จางหนึ่งมื้อถือว่าไม่ง่ายแล้ว ช่วงนี้เขายุ่งจริงๆ ฉันเป็นพยานได้”
จางเย่ยิ้ม “ใช่แล้ว!”
เหอขุยกลอกตาขาว “ตอนนี้พวกนายสองคนสนิทกันนี่”
อวี๋อิ่งอี๋หัวเราะ “นั่นก็ใช่นะ พูดได้ว่าการแข่งสามรอบนั้นทำให้คะแนนนิยมฉันเพิ่มขึ้นไม่น้อยเลย ตอนนี้พวกพี่สาวแม้ค่าตัวจะไม่เท่าเพื่อนซานซาน แต่ในหมู่พิธีกรกีฬาของประเทศนับว่าค่าตัวสูงแล้ว ฮ่าๆ ต่อไปอยากดูการแข่งกีฬาอะไรก็บอกพี่สาวนะ พี่สาวจะเอาตั๋วชมให้พวกนาย นี่ไม่ใช่ฉันอวดนะ ตอนนี้แค่ฉันโทรหาครั้งเดียวคนอื่นก็ต้องเกรงใจแล้ว”
เหอขุยอิจฉา “ตอนนี้ก็มีแต่พวกนายสามคนที่ไปรุ่ง”
สามคนนี้แน่นอนว่าเป็นจางเย่ ต่งซานซานและอวี๋อิ่งอี๋แล้ว
อวี๋อิ่งอี๋ “เทียบกับอีตาจางแล้ว ใครยังกล้าพูดว่าไปรุ่งอีกล่ะ”
จางเย่รีบพูด “เฮ้ย พวกเธออย่าแขวะฉันสิ”
ต่งซานซานดื่มน้ำเต้าหู้ เหลือบมองเขาแวบหนึ่ง “นายอยู่จุดสูงสุดของระดับเอแล้ว อีกก้าวเดียวก็เป็นระดับเอส จากนี้วางแผนจะทำยังไง?”
“โอ๊ย” จางเย่ส่ายหัว “ยังไม่ได้คิดไว้เลย”
ต่งซานซานกะพริบตา “ถึงเวลาที่จะเข้าสู่อันดับนานาชาติแล้วรึเปล่า?”
จางเย่ยักไหล่ “ฉันจะมีชื่ออะไรในระดับนานาชาติล่ะ? เข้าไปไม่ได้ ยังไม่ได้ออกผลงานในต่างประเทศเลย ค่อยเป็นค่อยไปเถอะ”
ทั้งระดับ S
ระดับเอเชีย
ยังมีระดับนานาชาติ
หนทางข้างหน้ายังอีกยาวไกลนัก!
……
 
ในขณะเดียวกัน
ข่าวการพิสูจน์ข้อความคาดการณ์ของเดลก็ค่อยๆ แพร่กระจายไปทั่วทั้งเอเชีย
ชาวเน็ตญี่ปุ่น
“อะไร?”
“ชื่อนี้ทำไมถึงคุ้นหูนัก?”
“จางเย่? นี่ไม่ใช่คนที่แข่งหมากล้อมคนนั้นเหรอ?”
“ใช่ไง สงครามมนุษย์กับจักรกลคนนั้นแหละ!”
“ถึงว่าเถอะ! เขาเป็นนักคณิตศาสตร์จริงๆ!”
ชาวเน็ตเกาหลี
“ไขข้อความคาดการณ์ของเดลออกแล้ว?”
“เรื่องตั้งแต่ตอนไหน?”
“ตั้งแต่แรกแล้ว? ที่แท้ก็เป็นเขานี่เอง!”
“คนคนนี้ทำไมถึงได้เก่งขนาดนี้?”
“หรือเขาจะเป็นคนที่ฉลาดที่สุดในโลกจริงๆ?”
……
 
ในตอนค่ำวันเดียวกันนั้นเอง
วงการบันเทิงของประเทศจีนก็เกิดเรื่องใหญ่ขึ้นอีกครั้ง
โดยไม่มีสัญญาณเตือนล่วงหน้าและไม่มีใครคาดคิด วันนี้ทำเนียบคนดังของเอเชียอัปเดตแล้ว ชื่อของจางเย่กลับปรากฏขึ้นในรายชื่อดาราระดับ C ของเอเชียอย่างน่าตื่นตะลึง!
ทำเนียบคนดังของเอเชีย นี่ไม่ใช่แค่ทางประเทศเท่านั้นที่เป็นฝ่ายคัดกรองคะแนนนิยมภายในประเทศของดารา แต่ขึ้นอยู่กับหน่วยงานอื่นที่มีอำนาจจัดการอีกหลายแห่ง หากไม่ใช่ดาราที่มีอิทธิพลต่อแถบเอเชียก็ไม่สามารถเข้ามาอยู่ในทำเนียบนี้ได้ ทุกคนที่อยู่บนทำเนียบต่างเป็นดาราที่มีชื่อเสียงโด่งดังของประเทศต่างๆ ในเอเชีย ซึ่งทำเนียบคนดังของเอเชียนั้นมีเพียงสี่ระดับเท่านั้น
เอเชียระดับ S
เอเชียระดับ A
เอเชียระดับ B
เอเชียระดับ C
ซึ่งข้อมูลในการจัดอันดับก็ไม่ได้นับจากจำนวนคนเท่านั้น มิฉะนั้นประชากรของประเทศจีนเยอะที่สุดในโลก หากเทียบความนิยม สุ่มเอาดาราระดับ B ในประเทศจีนออกมาหนึ่งคนก็ไล่เลี่ยกับดาราระดับเอเชียแล้ว ดังนั้นทำเนียบนี้ไม่ได้วัดกันที่ด้านเดียว จำนวนแฟนคลับคือส่วนสำคัญนั้นใช่แน่นอน แต่ยังมีอย่างอื่นอีก เช่นผลงานที่ได้รับรางวัล คุณวุฒิ และระดับอิทธิพลของบุคคลที่มีต่อทั่วทั้งเอเชียด้วย ดังนั้น การจะแจ้งเกิดบนทำเนียบคนดังของเอเชียจึงเป็นเรื่องยากมาก โดยเฉพาะกับดาราของประเทศจีนและญี่ปุ่น ตอนนี้บนทำเนียบเอเชียนั้นเป็นดาราไอดอลของเกาหลีเสียส่วนใหญ่!
อย่างเช่น ดาราเกาหลีลีอันกูที่เคยถูกจางเย่เตะโด่งหลังจบงานคืนส่งปี ก็อยู่บนทำเนียบเอเชียระดับ C!
ก่อนหน้านี้คะแนนนิยมของลีอันกูในประเทศจีนก็สูงมาก แม้ภายหลังจะถูกขับออกไปเพราะเรื่องครั้งนั้น แต่ความนิยมยังคงอยู่ บวกกับช่วงสองปีที่ผ่านมาการพัฒนาของเขาในเกาหลีก็ค่อนข้างดี ในญี่ปุ่นและประเทศอื่นแถบเอเชียก็มีแฟนคลับอยู่ไม่น้อย ดังนั้นพอรวมเข้าด้วยกัน ก็กลายเป็นหนึ่งคนที่ทรงอิทธิพลของเอเชียระดับ C แล้ว! ตรงข้ามกับจางเย่ แม้ว่าในประเทศจีนทุกคนต่างรู้จักเขา ได้รับความนิยมอย่างสูง แต่ทั้งเอเชียกลับมีคนรู้จักเขาแค่ไม่กี่คน ทั้งเขายังไม่เคยออกผลงานเผยแพร่ทั่วเอเชียอีก จะมีอิทธิพลน้อยเป็นเรื่องธรรมดา
แต่ครั้งนี้ จางเย่กลับติดทำเนียบแล้ว!
ทั้งยังไม่ได้อยู่ระดับ C ชั้นปลายแถว แค่ขึ้นทำเนียบครั้งแรก เขาก็อยู่ในตำแหน่งตรงกลางของระดับ C แล้ว!
ตอนนี้ในเวยป๋อกำลังเฉลิมฉลองกันใหญ่!
แฟนคลับจางเย่ล้วนโห่ร้อง!
“เชี่ย!”
“ติดทำเนียบเอเชียแล้ว!”
“ในที่สุดก็ขึ้นไปได้สักที!”
“อาจารย์จางพุ่งทะยานขึ้นมาแล้ว!”
“เป็นเพราะหมากล้อมและข้อความคาดการณ์ทางคณิตศาสตร์แท้ๆ!”
“ใช่แล้ว ฉันยังสงสัยนะ ด้วยความนิยมของอาจารย์จางในประเทศจีนสมควรติดทำเนียบนี้ตั้งนานแล้ว ดูอย่างหนิงหลัน กับเสี่ยวตงของวงสปริงการ์เด้นสิ ก็ติดอันดับทำเนียบระดับเอเชียมาตลอด แต่อาจารย์จางกลับไม่ขยับเขยื้อนเลย? ในที่สุดตอนนี้เขาก็ได้เปิดตัวระดับเอเชียแล้ว!”
“ฮ่าๆๆๆ ยินดีด้วย!”
“หลายวันนี้ อาจารย์จางมีแต่เรื่องดีๆ เกิดขึ้นพร้อมกันเลย!”
“ในที่สุดความนิยมของอาจารย์จางก็ออกไปต่างประเทศแล้ว! น่ายินดีและน่าเฉลิมฉลองจริงๆ!”
“เอเชียระดับซี? ต่ำไปหน่อยหรือเปล่า?”
“ค่อนข้างต่ำจริงๆ นั่นล่ะ ในประเทศหนิงหลันมีคะแนนนิยมน้อยกว่าจางเย่เล็กน้อย แต่ในเอเชียกลับเป็นดาราผู้มีอิทธิพลระดับบี อ้อ แต่ก็พูดแบบนั้นไม่ได้ หนังที่หนิงหลันแสดงออกฉายทั่วเอเชียนี่นะ แถมบ็อกซ์ออฟฟิศทั่วเอเชียก็ดีเช่นกัน ก็ต้องโดดเด่นอยู่แล้ว! อีกอย่างผลงานของอาจารย์จางส่วนใหญ่ก็ไม่ได้ออกฉายนอกประเทศ พวกประเทศแถบเอเชียจึงมีคนรู้จักเขาไม่มาก!”
“นี่เรียกคะแนนนิยมน้อยเหรอ? แต่พวกนายอย่าลืมนะ อาจารย์เคยตีดาราเกาหลี เคยด่าคนโง่เง่าอย่างแขกชาวญี่ปุ่นด้วย ปีนั้นดุเดือดแค่ไหน? ปีนั้นเขาโดนสองประเทศนี้ต่อต้านรุนแรงแค่ไหน? ถึงขั้นที่สื่อในเอเชียไม่ยอมรายงานข่าวของเขา แต่ตอนนี้เขากลับได้รับการจัดอันดับให้เป็นดาราเอเชียระดับซี นายสมควรคิดได้แล้วว่าอาจารย์จางเย้ยฟ้าท้าดินขนาดไหน! นี่คือคนที่ใครก็ฉุดไม่อยู่แล้ว!”
“นี่ก็ยอดเยี่ยมพอแล้ว!”
“สุดยอด!”
“นี่ถือเป็นก้าวที่สำคัญหนึ่งก้าวจริงๆ!”
“จากวันนี้ไป จางเย่คือดาราระดับเอเชียแล้ว!”
เหล่าแฟนคลับล้วนส่งข้อความแสดงความยินดี!
พวกสื่อก็ยื้อแย่งกันรายงานข่าว!
ครอบครัวจางเย่และเพื่อนๆ ก็โทรมาแสดงความยินดีด้วย!
ไม่รู้ว่าพวกเขาแสดงความยินดีไปแล้วกี่ครั้ง ราวกับว่าช่วงนี้พวกเขาต่างแสดงความยินดีต่อจางเย่ทุกวัน แถมยังวันละหลายครั้งด้วย!


[Go To Next Chapter]( ./254.md)