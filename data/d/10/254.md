##บทที่ 1154 : ก่อตั้งจางเย่สตูดิโอ!
หลายวันต่อมา
ในที่สุดจางเย่ก็มีเวลาว่างแล้ว
หลังจากสื่อประโคมข่าวเขาอยู่หลายวัน ในที่สุดก็เปลี่ยนไปเสนอข่าวอื่น นั่นเพราะจะให้ออกข่าวเขาทุกวันคงไม่ได้ แล้วก็เพราะว่ากำลังจะมีข่าวใหญ่ที่สำคัญกว่า!
โอลิมปิกเมืองหลวง!
อีกเพียงครึ่งเดือนกว่าก็จะเปิดฉากขึ้นแล้ว!
นี่คือเรื่องที่ยิ่งใหญ่ที่สุดในประเทศจีนช่วงนี้ ตลอดไม่กี่วันนี้สื่อต่างรายงานทุกวัน ตัวอย่างเช่น ใครจะได้รับเชิญให้เข้าร่วมพิธีเปิด ขบวนตัวแทนโอลิมปิกของประเทศจีน สปอร์ตสตาร์บางคนที่บาดเจ็บจนไม่สามารถเข้าร่วมได้ เป็นต้น บรรยากาศค่อยๆ ร้อนแรงขึ้น จนแม้ยังเหลือเวลาก่อนจะถึงงานเปิดพิธีโอลิมปิก แต่ตามท้องถนนก็คนต่างชาติทั้งคนขาวคนดำเพิ่มมากขึ้นอย่างชัดเจน
บางทีทั้งประเทศจางเย่คงเป็นคนสุดท้ายที่รู้เรื่อง ตอนเช้าของวันนี้หมอนี่บังเอิญชำเลืองตาดูข่าวถึงตกอกตกใจ!
จางเย่อ้าปากอึ้งอยากเกินจริง “โอลิมปิกเมืองหลวงเหรอ?”
พ่อหันมองเขา “ทำไมเหรอ?”
จางเย่เช็ดเหงื่อ “ปีนี้จัดที่เมืองหลวงเราเหรอครับ?”
“ก็ใช่น่ะสิ!” แม่พูด “กำหนดเจ้าภาพไว้ตั้งหลายปีแล้วไม่ใช่เหรอ?”
จางเย่ส่งเสียงอ้อคำหนึ่ง เขาเพิ่งนึกได้ว่าที่นี่ไม่ใช่โลกเดิมของเขาแล้ว มีเรื่องมากมายที่เปลี่ยนแปลงไป เช่นเรื่องการกำหนดสถานที่และเวลาจัดโอลิมปิก ในโลกของเขา ที่เมืองหลวงได้รับคัดเลือกให้เป็นเจ้าภาพจัดโอลิมปิกไว้นานแล้ว ทั้งยังจัดเสร็จไปนานแล้วด้วย
แม่ถาม “จริงสิ แกมีเพื่อนอยู่ที่ช่องกีฬาซีซีทีวีไม่ใช่เหรอ?”
“ใช่ อวี๋อิ่งอี๋” จางเย่ตอบ
แม่หัวเราะ “ว่างๆ ไปขอตั๋วมาสักสองสามใบสิ”
จางเย่ร้องอ๋อ “ไว้ลองถามให้แล้วกัน แม่อยากดูเหรอ?”
แม่  “ต้องดูสิ ไม่ใช่เรื่องง่ายนะที่เราจะได้เป็นเจ้าภาพจัดงานโอลิมปิกสักครั้งน่ะ อยู่ถึงประตูบ้านแล้ว จะไม่สนับสนุนสักหน่อยได้ไง? แกจะไม่ไปดูเรอะ?”
จางเย่ยักไหล่ “ผมจะดูอะไรล่ะ ความสัมพันธ์ของผมกับวงการกีฬาแม่ก็ใช่ว่าจะไม่รู้นี่”
แม่เบะปาก “ก็จริง ยังมีคนไหนอาชีพไหนอีกที่แกไม่เคยล่วงเกิน”
นับตั้งแต่เรื่องสัมภาษณ์นักกีฬาปิงปอง และละครตลก ‘ปฏิเสธการค้าประเวณี พนันและปิงปอง’ ไปจนถึงสงครามฝีปากในครั้งนั้น จางเย่กับวงการกีฬาเรียกได้ว่าตีกันอุตลุด ผู้บริหารวงการกีฬา โค้ชและนักกีฬาหลายคนเกลียดจางเย่จนกัดฟันกรอด นี่คือสิ่งที่ทุกคนล้วนทราบดี
จางเย่นั่งดูข่าวบนโซฟาอยู่ครู่หนึ่ง มองเหล่านักกีฬามีชื่อเสียงของโลกนี้ จากนั้นก็ไม่ได้ให้ความสนใจอีก ยังไงก็มีคนที่เขาไม่รู้จักหลายคน สิ่งที่เขาคิดตอนนี้คือควรทำอะไรต่อไป เมื่อเร็วๆ นี้ความนิยมเพิ่มสูงขึ้นไวมาก ได้เป็นอันดับหนึ่งระดับ A ในประเทศ และยังขึ้นทำเนียบเอเชียระดับ C ด้วย ทำให้จางเย่รับมือไม่ทันอยู่บ้าง แต่หนทางข้างหน้ายังต้องค่อยๆ ก้าวเดิน คะแนนตอนนี้เมื่อเปรียบเทียบกับเป้าหมายของเขาแล้วไม่นับเป็นอะไรเลย ทางยังอีกยาวไกลนัก เขายังห่างจากดาราระดับนานาชาติอีกมาก
จากนี้จะทำอะไรต่อไป?
ไปทางไหนทิศใดจึงจะก้าวหน้ายิ่งขึ้น?
จางเย่ยังไม่ได้เริ่มคิดถึงเรื่องนี้อย่างจริงจัง ดังนั้นหลังจากทานอาหารเช้าเสร็จก็ขับรถไปหาเหราอ้ายหมิ่น อยากถามเจ๊เหราว่าช่วงนี้มีงานอะไรติดต่อหาเขาบ้างหรือไม่
บ้านเจ๊เหรา
จางเย่เพิ่งเดินเข้าประตูมาก็ถูกด่าต้อนรับเป็นชุด!
เหราอ้ายหมิ่นชี้นิ้วใส่เขา “ฉันบอกนายนะไอ้เด็กน้อย ผู้จัดการส่วนตัวนี่เหล่าเหนียงไม่ทำแล้ว นายจะไปหาใครก็ไป ทุกวันนี้นายจะทำให้ฉันเหนื่อยจนตายหรือไง? นายอยู่บ้านเฉยๆ ไม่ทำอะไรตามใจได้ ฉันนี่สิเข้าห้องน้ำยังต้องรับสายให้นาย! อยากตายรึไง หา?”
เฉินเฉินเดินออกมา “จางเย่ ป้าใหญ่โมโหนายแล้ว”
จางเย่เหงื่อไหล “นี่มันอะไรกัน?”
เหราอ้ายหมิ่นโยนมือถือให้เขา “นายดูเอาเองหลายวันนี้ฉันรับโทรศัพท์ไปแล้วกี่สาย”
จางเย่ดูก็เห็นว่าเยอะจริง หนึ่งร้อยยี่สิบกว่าสาย เขารีบปั้นหน้ายิ้ม “เจ๊ใหญ่เหรา รู้ว่าคุณลำบาก ไม่ใช่ว่าผมมาปลอบขวัญคุณแล้วหรือ อะนี่เบรนโกลด์ คุณกินเยอะๆ หน่อยนะ” วางของลงบนโต๊ะชาของเธอก่อนถาม “ใช่แล้ว ช่วงนี้มีงานอะไรเหมาะกับผมบ้างรึเปล่า?”
เหราอ้ายหมิ่นพูด “มีสิ”
จางเย่ตาเป็นประกาย “งานอะไรเหรอ?”
เหราอ้ายหมิ่นชี้ไปทางห้องน้ำ “ชักโครกเสียแล้ว นายไปซ่อมให้ฉันก่อน!”
จางเย่ “...”
ขณะนั้นเองหยางซูเปิดประตูห้องน้ำออกมา “อ้าว ศิษย์พี่มาแล้วหรือ?” เธอเช็ดมือก่อนพูดต่อ “ท่านอาจารย์เหรา ชักโครกซ่อมเสร็จแล้ว”
เฉินเฉินยกนิ้วโป้งให้ “พี่หยาง ทำดีมาก”
เหราอ้ายหมิ่น “นายดูเสี่ยวหยาง! แล้วดูตัวเองสิ! นอกจากเอาแต่คุยโม้โอ้อวดกับนักข่าว นายยังทำอะไรได้อีก? ก่อเรื่องวุ่นวายขนาดนี้ ใครจะเก็บกวาดให้นายทั้งวัน หา? คนอื่นก็ต้องโทรหาฉันไม่ใช่รึไง? ว่างนักนี่เจอใครก็แจกเบอร์ฉันไปหมด!”
จางเย่ร้องไอ้หยา “คุณเป็นผู้จัดการของผมไม่ใช่รึไง”
“เชิญนายไปหาใครที่ดีกว่าฉันซะเถอะไป” เหราอ้ายหมิ่นพูด
จางเย่ “คุณทำงานหนักแล้ว ลำบากคุณแล้ว”
หยางซูพลันพูดขึ้นมา “ใช่แล้วท่านอาจารย์เหรา เป็นศิษย์พี่ข้าก็ลำบากนา ท่านช่วยเขาหน่อยเถิด” ไม่ว่าเวลาไหนก็เป็นหยางซูที่เข้าข้างเขา
เหราอ้ายหมิ่นร้องโอ้คำหนึ่ง “แล้วฉันไม่ลำบากรึไง?”
จางเย่พูด “ถ้างั้น ผมจะหักเปอร์เซ็นต์ให้คุณมากกว่านี้อีก”
เหราอ้ายหมิ่นส่งเสียงเหอะก่อนพูด “นายเคยรับงานโฆษณาไหม? หนึ่งปีนายทำเงินได้เท่าไรกัน? ให้กินเปอร์เซ็นต์ของนายเรอะ? งั้นฉันคงหิวตายแปดร้อยรอบแล้ว!”
จางเย่หัวเราะแห้ง “ถ้าคุณไม่ทำงานแล้ว ผมจะไปหาผู้จัดการได้ที่ไหนล่ะ? ผมก็ไม่ได้รู้จักคนมากมาย คนอื่นผมก็ไม่สามารถเชื่อใจได้นี่”
เหราอ้ายหมิ่น “ยังไงฉันก็ยุ่งจนไม่ไหวแล้ว!”
ทันใดนั้นโทรศัพท์ก็ดังขึ้น
เป็นฮาฉีฉีที่โทรเข้ามา
“ผู้กำกับจาง!”
“อ่า พี่สาวฮา”
“คุณอยู่ที่ไหนคะ?”
“บ้านเพื่อนน่ะ ทำไมเหรอ?”
“ทุกคนทนไม่ไหวแล้ว เตรียมบากหน้าไปพึ่งคุณแล้ว”
“ห้ะ?”
“คุณจะรับไว้ได้ไหม?”
“เรื่องอะไรกัน? พวกคุณมาที่นี่ก่อน!”
สามสิบนาทีต่อมา คนกลุ่มหนึ่งก็ทยอยมาที่บ้านเหราอ้ายหมิ่น
ฮาฉีฉี จางจั่ว เสี่ยวหวัง อู่อี้ ถงฟู่เป็นต้น พวกเขาต่างเป็นทีมเก่าของจางเย่ คนเก่าสุดก็คือคนที่เคยทำ ‘เดอะวอยซ์’ ด้วยกันกับเขา ขยับมาหน่อยก็เป็นเพื่อนร่วมงานเก่าที่เคยถ่ายทำ ‘ปลายลิ้น’ และ ‘สารคดีตรวจสอบฝุ่นมลพิษ’ นี่คือทีมอันดับหนึ่งของแวดวงรายการทีวีในปัจจุบัน!
จางเย่แปลกใจ “ทำไมทนไม่ไหวแล้วล่ะ?”
จางจั่วพูดทันที “ผมกับเหล่าฮาหมดสัญญาแล้ว ผมสองคนไม่ต่อสัญญา เดินตามทางตัวเองแล้ว เสี่ยวหวังถูกไล่ออกเพราะเรื่องเล็กๆ เบื้องบนมองข้ามผอ.เหยียนแล้วไล่เธอออกเลย”
เสี่ยวหวังโมโห “ฉันแค่ตอกกลับไอ้คนของซีซีทีวีหนึ่งแค่ประโยคเดียวเอง!”
อู่อี้ “ผมโมโหเลยลาออก!”
จางเย่มองดูคนอื่นๆ
ถงฟู่ “ทุกคนออกกันหมด ผมก็เลยออกมาด้วย”
เสี่ยวเหอ “ทำงานกับผู้กำกับจางแล้วสบายใจกว่า ผมก็ออกด้วย!”
“ผู้กำกับจาง พวกเราล้วนรอฟังแผนคุณ!”
“ใช่ เราเชื่อฟังผู้กำกับจาง!”
“ที่นั่นอยู่ไม่ไหวแล้ว! พวกเราต่างเป็นทีมเก่าของคุณ เบื้องบนเห็นพวกเราแล้วขัดตา! สร้างปัญหาได้ทุกที่ เอาแต่ป้ายสีให้พวกเรา ใครจะอยู่เฉยๆ ได้ล่ะ!”
ทุกคนพากันบ่นขรม!
จางเย่หมดคำพูด “พวกคุณเป็นถึงทีมงานอันดับหนึ่งในวงการ พวกนั้นปล่อยให้หลุดมือมาอย่างนี้เลยเหรอ?”
ฮาฉีฉีขมขื่น “ผู้กำกับจาง ถึงจะบอกว่าเป็นอันดับหนึ่งในวงการ แต่ก็มีคนไม่มากที่รู้จักเรา พูดตรงๆ คือ ไม่มีคุณอยู่ พวกเราจะเรียกว่าทีมอันดับหนึ่งได้ยังไง?”
จางเย่โบกมือ “นั่งก่อน นั่งแล้วค่อยพูด”
เฉินเฉินโบกมือทักทายพวกเขา “เหล่าฮา เหล่าจาง เหล่าอู่”
จางจั่วหัวเราะ “นี่มันผู้กำกับน้อยไม่ใช่เหรอ”
เสี่ยวหวังยิ้มแย้มดีใจ “อ๊า เฉินเฉินโตขนาดนี้แล้ว!”
เฉินเฉินส่งเสียงอืม “ก็พอใช้ค่ะ”
จางเย่แนะนำให้ทุกคน “บางคนเคยเจอ บางคนไม่เคยเจอ นี่คือเหราอ้ายหมิ่น ผู้จัดการของผม นี่คือหยางซู บอดี้การ์ดของผม” จากนั้นก็แนะนำพวกฮาฉีฉีให้กับเหราอ้ายหมิ่นและหยางซู “ก่อนหน้านี้คุณหายไปครึ่งปี ผมถ่ายรายการไปด้วยดูแลเด็กไปด้วยไม่ได้  เลยพาเฉินเฉินไปที่ซีซีทีวีด้วย พวกเขาเหล่านี้มักจะช่วยผมดูแลและต่างก็เอ็นดูเฉินเฉินกันทั้งนั้น”
เหราอ้ายหมิ่นอุทานเสียงเบา “งั้นตอนเที่ยงไม่ต้องไปไหนแล้ว ฉันทำอาหารเองค่ะ”
ฮาฉีฉีรีบพูด “พี่สาวเหรา อย่าลำบากเลยค่ะ”
แต่จางเย่กลับพูดว่า “ไม่ต้องเกรงใจเธอหรอก ฝีมือการทำอาหารของเจ๊เหราเยี่ยมมาก ไม่กินพวกเราจะเสียใจทีหลังนะ”
“พวกเราไหน? ฉันบอกให้ไอ้เด็กบ้าอย่างนายอยู่กินข้าวด้วยเหรอ?” เหราอ้ายหมิ่นว่า
จางเย่แสร้งเป็นไม่ได้ยิน ถามถงฟู่ “หวงตานตานผ่าตัดเป็นยังไงบ้าง?”
ถงฟู่หัวเราะ “การฟื้นตัวดีมาก เธอยังบอกว่าต้องการมาพึ่งพิงผู้กำกับจางด้วย จนผมต้องหยุดเอาไว้ก่อน”
จางเย่ “งั้นก็ดีแล้ว พักผ่อนรักษาร่างกายให้ดี อย่าเพิ่งให้เธอทำงาน”
เสี่ยวหวังฮึกเหิม “ผู้กำกับจาง พวกเรามาทำงานใหญ่กันอีกครั้งเถอะ!”
“โอ้” จางเย่หัวเราะ “เธอจะไปปล้นธนาคารเหรอ?”
เสี่ยวหวังกระแอมไอ “งานเล็กก็ได้ ยังไงพวกเราตกงานกันหมดแล้ว ถ้าคุณไม่สนพวกเรา พวกเราก็ไม่มีที่ไปแล้วล่ะค่ะ”
จางเย่หัวเราะเหอะๆ “ผมเคยพูดไว้เองไม่ใช่เหรอ ต่อไปถ้าพวกคุณคิดอะไรไม่ออกก็มาหาผม พวกเราค่อยวางแผนดีๆ ผมอยากให้พวกคุณมาใจจะขาด ทีมที่รู้ใจกันดีอย่างพวกเราหาไม่ง่าย ซีซีทีวีไม่ต้องการพวกคุณ นั่นเพราะพวกเขาตาบอด ผมนับก่อนนะ หนึ่งสองสามสี่ห้า…ทั้งหมดสิบสามคน ดี พร้อมใจกันมาดี”
ฮาฉีฉีหัวเราะ “คนในทีมเก่าส่วนใหญ่ก็มากันหมดแล้ว”
ถงฟู่ยกมือ “ยังมีทีมใหม่ด้วยนะ”
จางเย่ตบโต๊ะ “โอเค มาเท่าไรผมรับทั้งหมดเลย!”
ฮาฉีฉีถาม “งั้นพวกเราก็?”
จางจั่ว “ใช่แล้ว พวกเราทำอะไรดี?”
อุปนิสัยของจางเย่พวกเขาล้วนเข้าใจดี ทุกคนล้วนติดต่อคบหากันมานาน ย่อมสร้างมิตรภาพและความไว้วางใจอันลึกซึ้ง จะนำเอาความสัมพันธ์ที่คำนึงแต่ผลประโยชน์อย่างเดียวมาเปรียบเทียบกันไม่ได้โดยเด็ดขาด ดังนั้นทันทีที่ออกจากช่องสารคดี CCTV สิ่งแรกที่พวกเขาทำคือมาหาจางเย่ ไม่ใช่เพราะพวกเขาไม่มีที่ไป จริงๆ ในวงการมีคนต้องการพวกเขามากมาย แต่ทุกคนก็ยังยินดีทำงานกับจางเย่มากกว่า
ทีมเก่าที่เคยถล่มเรียบทั่วทั้งวงการวาไรตี้บัดนี้ได้กลับมารวมกันอีกครั้ง จางเย่มีความสุขมาก พอนึกถึงเหราอ้ายหมิ่นบ่นงานยุ่งมากเมื่อก่อนหน้านี้ จางเย่ก็เกิดความคิดขึ้น ซึ่งนี่ก็คือความคิดที่เขาเคยคิดไว้เมื่อนานมาแล้ว!
จางเย่พูดสิ่งที่ทำให้ทุกคนตื่นตะลึง “พวกเรามาจัดตั้งสตูดิโอกันเถอะ!”
ฮาฉีฉีตกใจ “สตูดิโอเหรอ?”
จางจั่วประหลาดใจ “ไอ้หยา นี่ดีเลย!”
“ใช่แล้ว ดาราระดับเอก็มีสตูดิโอกันหมดนะ!” อู่อี้ว่า
เสี่ยวหวังปรบมือ “ฉันเอาด้วย!”
“ผมด้วยครับ!”
“นับผมด้วยอีกคน!”
“ฮ่าๆ ยังมีผมนะ!”
“ไปกับผู้กำกับจาง! รับรองมีกินสบายท้องแน่นอน!”
“สตูดิโอเหรอ เยี่ยมไปเลย!”
“รอคอยวันนี้มานานแล้ว!”
 
 
 


[Go To Next Chapter]( ./255.md)