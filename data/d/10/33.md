##บทที่ 933: ทำไมเจ้าจึงรู้มวยไทเก๊ก!?
ตกตะลึงกันทั้งบริเวณ!
หลายคนตระหนกจนพูดอะไรไม่ออก พวกเขาไม่อยากจะเชื่อเรื่องที่เกิดขึ้นต่อหน้าสายตา!
แม้แต่เหราอ้ายหมิ่นซึ่งกำลังอยู่ระหว่างการประลองยังคาดไม่ถึง "เชี่ย ไอ้หนูนายแม่งฝึกพลังภายในออกมาได้ยังไง? ไปโด๊ปยาที่ไหนมา?"
จางเย่ยักไหล่ "คุณยังไม่รู้อะไรอีกเยอะ"
เหราอ้ายหมิ่นฟาดใส่โจวเทียนเผิงฝ่ามือหนึ่งก็ว่า "เหล่าเหนียงไม่สนใจนายแล้ว โจรกระจอกแซ่เฉินยกให้นายก็แล้วกัน!"
"ตอนแรกก็ตกลงกันแบบนี้ไม่ใช่เหรอ?" จางเย่ถลึงตามองเฉินสี่ ไม่ขยับเขยื้อน "คุณคนหนึ่ง ผมคนหนึ่ง! นี่แหละถึงเรียกว่าสองต่อสอง!"
คนที่ต่อยตีกับเขาในเหตุความวุ่นวายเมื่อวานล้วนหลั่งเหงื่อเย็นเยียบ พวกเขายังนึกในใจ โชคดีนักที่คนผู้นี้ใช้ก้อนอิฐเมื่อวาน ถ้าใช้ฝีมืออย่างวันนี้มาฟาดใส่หน้าพวกเขาล่ะก็ เช่นนั้นวันนี้พวกเขาอย่าได้คิดจะมายืนอยู่ตรงนี้แล้ว!
ฟ่านเหวินแห่งหัวซานสีหน้าเคร่งเครียด!
ศิษย์สำนักหัวซานที่ร้องท้าทายจางเย่ให้ลงมาประลองก่อนหน้านี้ก็อับอายจนไม่อาจส่งเสียง ความจริงเขาเองก็นึกประหวั่นไม่คลาย ในใจยังนึกแช่งชัก: เชี่ย ถ้านายแม่งใช้พลังภายในได้ นายยังต้องมาเถียงกับพวกเรา ยืนอยู่ข้างพวกไร้สำนักอีกเรอะ! พวกเราที่ไม่ใช่ปรมาจารย์ ยังกะมีใครรับมือนายได้ แต่นาย? นายยังจะมาด่ามาหยามเรา? ทำไมถึงได้ต่ำช้าขนาดนี้วะ!
ยังจะมาเพลงอิฐท่องทะยานแปดทิศอีก?
อิฐแปดทิศของน้องสาวนายน่ะสิวะไอ้เชี่ย!
อีกด้านหนึ่ง
ผู้ฝึกยุทธ์อิสระร่างผอมคนหนึ่งมองที่หลิวอี้เฉวียนและคนอื่นๆ ด้วยความงุนงง "หมอนั่นร่วมทางมากับพวกคุณไม่ใช่เหรอ?"
หลิวอี้เฉวียนเหงื่อตก “อืม”
ผู้ฝึกยุทธ์อิสระหญิงอีกคนถามพวกเขาอย่างงุนงง "พวกคุณไปรู้จักเขาได้ยังไง?"
หลิวอี้จ่างใบหน้ายังงุนงงยิ่งกว่าทุกคนอีก “ฉันกับพี่ชาย แล้วก็เหล่าเหอเหลาหลี่เจอกันตอนอยู่บนรถประจำทางมาที่นี่ เขามีเด็กตามมาด้วย บอกพวกเราว่าเขาเป็นหนึ่งในชาวยุทธ์ แต่ทำเทียบเชิญหาย เลยขอร่วมทางมากับพวกเรา บอกว่าตัวเองชื่อเฉินเจิน อาจารย์คือฮั่วหยวนเจี่ย? ยังมีหวงอะไรสักอย่าง?”
หลี่เฉวียนเหนิงความจำดีกว่า “หวงเฟยหง”
“ใช่ ชื่อนี้แหละ” เหอป้าเต้าพยักหน้า
หนึ่งในผู้ฝึกยุทธ์อิสระอาวุโสก็ว่า “ในวงการเรา บรรดายอดฝีมือทั้งหลาย ไม่มีคนชื่อหวงเฟยหง ฮั่วหยวนเจี่ย ยิ่งไม่มีคนชื่อเฉินเจิน! ชื่อปลอมแน่! ที่ว่าเทียบเชิญหายก็คงเป็นข้อแก้ตัว ดีไม่ดีไม่มีเทียบแต่แรก ไม่ได้รับเชิญเข้างานนี้ด้วยซ้ำ!”
คนไร้สำนักทั้งหลายไม่ได้สนใจ ทุกคนคิดเพียงแค่อย่างเดียว เรื่องเดียวคือ สวรรค์! พวกเราเดินทางมาพร้อมกับยอดฝีมือ? ได้ออกรบร่วมกับยอดฝีมือที่ทัดเทียบกับปรมาจารย์ มีส่วนร่วมในการศึกเมื่อคืน? แถมยังได้ร่วมด่าไปกับเขาด้วย?
บนเวทีลุยไถ
เฉินสี่สีหน้าจริงจัง "เจ้าเป็นใครกันแน่?"
จางเย่หัวเราะ "ผมก็คือผมนี่แหละ"
เฉินสี่ "เจ้ามาจากค่ายพรรคสำนักใด?"
จางเย่ยิ้มน้อยๆ "ไร้ค่ายไร้สำนัก"
เฉินสี่ "นั่นวิชาอะไรกัน?"
จางเย่ "เดาดูสิ"
โจวเทียนเผิงอีกฝ่ายนั้นใช้แรงไปจนแทบสิ้นกำลังแล้ว มือเท้ายิ่งมายิ่งปั่นป่วน เขาได้แต่ร้อง "เหล่าเฉิน รีบเข้า! ฉันไม่ไหวแล้ว!"
เหราอ้ายหมิ่นมีวิชาฝ่ามือแปดทิศล้ำเลิศ เป็นหนึ่งในห้าปรมาจารย์ของบู๊ลิ้ม ทั้งยังเป็นสุดยอดฝีมือของสำนักฝ่ามือแปดทิศ แม้แต่เจ้าสำนักรุ่นปัจจุบัน เปรียบกับเหราอ้ายหมิ่นแล้วยังห่างกันช่วงหนึ่ง ทุกกระบวนท่าของฝ่ามือแปดทิศ ถูกเหราอ้ายหมิ่นย่อยสลายดัดแปลงจนถึงขีดสุด!
เฉินสี่กระวนกระวาย "ถอยไป!"
"ไม่มีทาง" จางเย่ยิ้ม
เฉินสี่จริงจัง "เจ้าไม่ใช่คู่มือของฉัน"
จางเย่กล่าว "คุณก็ทำอะไรผมไม่ได้อยู่ดี ถ้าว่ากันจริงๆ ไม่แน่ว่าผมจะทำร้ายคุณได้ด้วยซ้ำ!" ในแหวนเกมของเขา ยังเหลือไอเทม 'แทนชีวิต' ที่เขาได้มาจากการสุ่มล็อตเตอรี่เมื่อนานมาแล้ว เมื่อมีสองชีวิต เขาย่อมมั่นใจมากขึ้น
เฉินสี่หน้าเครียด "เรื่องนี้ไม่เกี่ยวข้องกับเจ้า เจ้าอยากเป็นศัตรูกับคนทั้งยุทธภพรึ?"
จางเย่หัวเราะฮ่าๆ "คุณกับโจวเทียนเผิงถือเป็นตัวแทนของยุทธภพ? ต่อให้เป็นเช่นนั้นจริง เป็นศัตรูกับพวกคุณแล้วยังไง? ลูกพี่ล่วงเกินคนมาก็มาก เพิ่มคนในยุทธภพเข้าไปอีกก็ไม่ต่างกันหรอกนะ!"
เฉินสี่โมโห "พูดจาใหญ่โตนัก!"
จางเย่หัวเราะ "เหอะๆ เพราะคุณไม่รู้จักผมน่ะสิ"
ใช่แล้ว ความจริงคำพูดของจางเย่ ไม่ได้ใหญ่โตเลยแม้แต่น้อย!
เหยียนฮุยกับหลวี่อวี้หู่ฟังแล้วยังไม่ทราบจะหัวเราะหรือร้องไห้ ในงานวันนี้อาจมีเพียงพวกเขาสองคนที่ทราบว่า “เฉินเจิน” ผู้นี้พูดความจริง เขาไม่จำเป็นต้องสนใจว่าจะล่วงเกินคนทั้งยุทธภพ เพราะชายหนุ่มล่วงเกินคนจากสหสาขาวิชาชีพมามากมายแล้ว ฉายานาม “ไม้กวนอึ” ไม่ได้รับมาเสียเปล่า! สิ่งเดียวที่พวกเขาคาดไม่ถึงคือเขาจะมากวนอึถึงในยุทธภพ!
เฉินสี่สูดลมหายใจลึก ก่อนคำราม "งั้นก็ลองดูเถอะ!" เท้าพอก้าว ก็เข้าประชิดจางเย่อย่างรวดเร็ว เขาต้องการจบศึกนี้ให้เร็วที่สุด ไม่อาจให้เนิ่นช้าไปอีก!
ปรมาจารย์ลงมือ ย่อมแฝงมาด้วยพลังภายใน!
จางเย่หรี่ตา ฝ่ามือพอใช้ออก ก็พัวพันกับข้อมือของเฉินสี่ บิดพลางออกแรงดัน
พลังฝ่ามือของเฉินสี่ถูกทอนลงไปกว่าครึ่ง ภายใต้เสียงคำรามเบาๆ มืออีกข้างก็พลิกตวัดเข้าไปยังใบหน้าของจางเย่!
จางเย่หดหัวย่อตัวลง หลบเงาฝ่ามือนั้นได้ แต่ก็เห็นเฉินสี่เปลี่ยนทิศทาง กดลงไปกระแทกไหล่ของจางเย่ จางเย่หลบไม่พ้น ทั้งยังไม่คิดจะหลบ ภายใต้สายตาที่ตกตะลึง เขาย่อไหล่ลง ทิ้งน้ำหนักไปบนเข่าข้างหนึ่ง เตรียมที่จะรับฝ่ามือ ที่น่าแปลกคือหลังรับฝ่ามือแล้วกลับไม่ได้รับบาดเจ็บแต่ประการใด ยังยืดตัวโยกไหล่ข้างหนึ่ง ส่งพลังกลับคืนไป!
พลังปราณของเฉินสี่กลับถูกความเคลื่อนไหวของหัวไหล่คลี่คลาย ถึงกับสะท้อนหาเขาส่วนหนึ่ง!
นี่มันวิชาอะไรกัน?
ทำไมถึงได้รู้สึกคุ้นเคยนัก?
เฉินสี่ลอบตระหนก ไม่ยินดีเป็นที่สุด
อาจารย์มวยผู้เฒ่าในงานชุมนุมคนหนึ่งโพล่งขึ้น "คุ้นตานัก! วิชานี้ทำไมถึงได้คุ้นตานัก?" แต่เขาก็ยังนึกไม่ออก!
อะไรกันแน่?
นี่มันวิชาอะไรกันแน่?
หลายคนกำลังนึกทบทวน!
จางเย่กับเฉินสี่บนเวทีลุยไถแลกเปลี่ยนกระบวนท่ากันอีกครั้ง!
วิชาสำนักหัวซานของเฉินสี่นั้นเรียกได้ว่าเข้าขั้นสุดยอด กระบวนท่าลึกซึ้งชั่วร้าย นี่คือปมเด่นของสำนักนี้ รับมือได้ยากยิ่ง!
แต่ทว่าจางเย่กลับตอบโต้กลับไปด้วยวิธีที่ทุกคนต้องตระหนกยิ่งกว่า!
จางเย่ลงมือไม่หนัก แต่ทุกกระบวนท่าล้วนมีหลักการของสี่ตำลึงปาดพันชั่ง!
ป้อง!
ฉุด!
เบียด!
ผลัก!
ดึง!
ผ่า!
ศอก!
ไหล่!
ผ่อนแรง! ถ่ายแรง! เสริมแรง!
ภายใต้สถานการณ์ที่วิชายุทธ์ด้อยกว่าอีกฝ่าย กลับสู้เสมอกับเฉินสี่ได้!
หลวี่อวี้หู่ร้องสนับสนุน "สุดยอด! สุดยอดเลย!"
จ้าวอวิ๋นหลงยินดียิ่ง "สู้ได้ดี!"
ซ่งเจียวก็ตื่นเต้น "งดงาม! งดงามมาก!"
สวีฝานอุทาน "เชิงมวยดีมาก!"
ศิษย์หญิงของสำนักฝ่ามือแปดทิศคนหนึ่งแทบไม่เชื่อสายตา "เชี่ย! หมอนั่นรับมือกับปรมาจารย์ได้จริงๆ! นี่ นี่มันวิชาอะไรกัน!"
เห็นได้ชัดว่าวรยุทธ์ของเฉินสี่นั้นสูงส่งกว่าเฉินเจิน แต่วรยุทธ์ของเฉินเจินนั้นแปลกประหลาดและนอกรีตเกินไป แตกต่างไปจากวิทยายุทธ์ในยุทธภพ แต่ทุกคนทราบว่านี่ไม่ใช่การเตะต่อยมั่วๆ ของอีกฝ่าย นี่คือวิทยายุทธ์ที่สมบูรณ์แขนงหนึ่ง เพียบพร้อมไปด้วยรุกรับ!
คนของหัวซานทั้งตระหนกทั้งโกรธเกรี้ยว!
"อาจารย์!"
"สู้ๆ!"
"สำนักหัวซานต้องได้ชัย!"
"อาจารย์ต้องชนะ!"
ผ่านไปสิบกว่ากระบวนท่า!
จางเย่ยังคงทำอะไรเฉินสี่ไม่ได้!
แต่ทว่าในช่วงเวลาสั้นๆ นี้ เฉินสี่ก็ทำอะไรจางเย่ไม่ได้เช่นกัน!
เฉินสี่ยิ่งสู้ยิ่งหงุดหงิด หากวิทยายุทธ์ด้อยกว่าอีกฝ่ายก็แล้วกันไปเถอะ เขาทำอะไรไม่ได้ แต่เห็นอยู่ว่าเชิงยุทธ์เขาเหนือกว่าอีกฝ่าย แต่กลับทำอะไรอีกฝ่ายไม่ได้ ความรู้สึกนี้ยากทนทานจนเกินไป เขาทราบว่าอีกฝ่ายนั้นได้เปรียบเพราะเขาไม่เคยพบเคยเห็นวิชานี้มาก่อน จึงไม่อาจเข้าใจแต่ละกระบวนท่า ยิ่งทำให้เขากระวนกระวายใจ คล้ายดังมีเรี่ยวแรงไม่อาจใช้ ถึงกับมีหลายครั้งที่อีกฝ่ายหักล้างพลังจู่โจมของเขาได้ทั้งหมด!
โจวเทียนเผิงยังคงเร่งรัด "เหล่าเฉิน!" เขาเสียเปรียบมากแล้ว!
เฉินสี่ร้อนใจจนแทบบ้า
ทำไม?
ไม่เคยประมือมาก่อนชัดๆ แต่ทำไมวิชานี้ถึงได้คุ้นตานัก?
เขาคิดไม่ออก! อย่างไรก็ยังคิดไม่ออก!
ผู้ชมทั้งหลายตาแทบถลนแล้ว!
"ทำไมเป็นแบบนี้?"
"ทำไมกัน?"
"เชี่ย นี่วิชาอะไรกัน?"
"ทำไมถึงได้มีกระบวนท่าร้ายกาจขนาดนี้?"
"เขาไม่ได้ออกแรงอะไรชัดๆ ทำไมถึงหักล้างกำลังของอีกฝ่ายได้?"
“กระบวนท่านี้รับได้ยังไงน่ะ?”
“หือ สะท้อน? ปรมาจารย์เฉินยังไม่ลงมือเลยนะ!”
“โคตรประหลาด!”
“วิชาสำนักไหนนี่?”
ทันใด อาจารย์มวยเฒ่ามากประสบการณ์ก็ร้อง “ข้ารู้แล้ว! ข้ารู้แล้ว!” สีหน้าเขาประหลาดใจยิ่ง!
พร้อมกัน เจ้าสำนักคุนหลุนเองก็ตกตะลึง “เป็นไปได้ยังไง! เป็นไปได้ยังไง?” เขาก็ดูออกแล้ว สีหน้าตกตะลึงเป็นที่สุด!
“วิชาของสำนักนั้นน่ะเรอะ?”
“ใช่! ต้องใช่แน่!”
“กระบวนท่านั้นคือสี่ตำลึงปาดพันชั่ง!”
“หยินหยางร่วมชุมนุม แข็งอ่อนตามสมควร ไม่ผิดแน่! ต้องเป็นวิชานี้แน่ๆ!”
เหล่าผู้อาวุโสและเจ้าสำนักของสำนักใหญ่ล้วนจดจำออกแล้ว ทั้งยังถึงกับตระหนก!
หลายคนกลับยังไม่ทราบ!
“หือ?”
“อะไรน่ะ?”
“วิชาอะไรกัน?”
“ทำไมถึงทำหน้าแบบนั้นกันล่ะ?”
หลิวอี้จ่างเหอป้าเต้าและเหล่าผู้ฝึกยุทธ์อิสระล้วนไม่เข้าใจ!
ศิษย์สำนักฝ่ามือแปดทิศก็คล้ายอยู่ในเมฆฝน คลื่นคลุ้มลมคลั่งในช่วงหลายปีมานี้ มีครั้งใดพวกเขาไม่ได้เห็น? ทำไมเหล่าผู้อาวุโสถึงได้ตระหนกอะไรกันขนาดนั้น? วิชาอะไรกันที่ทำให้ทุกคนเป็นเช่นนี้? วิชาอะไรที่ยอดเยี่ยมขนาดนี้??
สุดท้าย คำตอบก็ปรากฏ!
ดังที่มีคำกล่าวว่าคนนอกเหตุการณ์เห็นชัดเจนกว่า เฉินสี่ได้ยินเสียงตะโกนเข้ามา ก็คล้ายในสมองเกิดประกายวาบ สีหน้าเขาเปลี่ยนไปในทันที มือหยุดกระบวนท่า ถอยหลังไปด้วยความเกรงกลัว มองจางเย่คล้ายเห็นภูตผีตนหนึ่ง จ้องอีกฝ่ายอยู่นานก่อนว่า “เจ้า…ทำไมเจ้าถึงรู้มวยไทเก๊ก?”


[Go To Next Chapter]( ./34.md)