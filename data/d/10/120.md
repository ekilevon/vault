##บทที่ 1020 : ดอกไม้ต้องฝน VS ทานตะวัน!
“ดอกไม้ต้องฝน!”
“ดอกไม้ต้องฝน!”
“ดอกไม้ต้องฝน!”
“ดอกไม้ต้องฝน!”
ห้องอัดแทบระเบิด!
เหล่าผู้ชมนับไม่ถ้วนพากันร้องเรียกชื่อเธอ!
ดอกไม้ต้องฝนไม่ได้เอ่ยอะไร เพียงค้อมตัวลงน้อยๆ ครั้งหนึ่งก่อนเดินลงจากเวทีไป
จางเสียวิจารณ์ “สุดยอดมาก! ในวงการนี้มีนักร้องอย่างเธอแค่คนเดียวเท่านั้น!”
เหยาเจี้ยนไฉรีบถาม “คุณรู้แล้วเหรอครับ?”
จางเสียยิ้ม “ฉันแน่ใจเลยล่ะ”
เฉินอี้ตง “แต่เสียงนี้ไม่คุ้นหูเลยนะ? ทำไมผมฟังไม่ออกกัน?”
หวังจุยซูพอจะเดาออกได้เช่นกัน เขาถึงกับอึ้งตะลึง “นั่นเพราะเธอเปลี่ยนโทนเสียงน่ะสิ จงใจทำให้เสียงเปลี่ยนไป” เขาหันมองจางเสีย “เป็นเธอคนนั้นจริงเหรอ?”
จางเสียหัวเราะ “อย่าถามฉันเลย ถามเหล่าเฉินเถอะ”
เหล่าแขกรับเชิญต่างหันไปหาเฉินกวง
เฉินกวงกระแอมคำหนึ่ง ก่อนโบกมือ “ผมไม่รู้สักหน่อย มาถามผมทำไม?”
เอมี่รู้สึกตื่นเต้นมาก “น่าสนุกจริงๆ แล้วสิ! แบบนี้ใครจะแพ้ใครชนะก็ไม่แน่แล้ว!”
หวังจุยซูฝืนยิ้ม “นั่นสินะ ดอกไม้ต้องฝนแค่โชว์ความสามารถจริงๆ ออกมาเท่านั้น ถ้าดูแค่การแสดง วันนี้นอกจากโจ๊กเกอร์แล้วไม่มีใครเอาชนะเธอได้หรอก แต่ตัวโจ๊กเกอร์เองก็เดายากเหมือนกัน เพราะงั้นในเมื่อยังเดาอะไรไม่ได้ก็อย่าเพิ่งดึงเขามาเลย” ถึงจะไม่พูดออกมาตามตรง แต่ความหมายนั้นก็ชัดเจน คือแม้ว่าดอกไม้ต้องฝนจะแสดงความสามารถออกมาได้สะเทือนฟ้าสะเทือนดิน แต่ไม่ว่ายังไงเมื่อเทียบกับหลีอวี้ที่เปิดตัวแล้ว และมีแฟนคลับพร้อมสนับสนุนมากมาย ผลลัพธ์ว่าผู้ชมจะเลือกใครนั้นก็ยังคาดเดาไม่ได้
ที่ทางเดินด้านหลังเวที
ดอกไม้ต้องฝนกลับเข้ามาแล้ว
ปวยเล้งกล่าวอย่างตื่นเต้น “พี่สาว คุณ...คุณร้ายกาจมากเลยค่ะ!”
ดอกไม้จีนในวันวานพูดบ้าง “สุดยอดเลย! ศิษย์พี่ เป็นคุณจริงๆ หรือคะ?”
ดอกไม้ต้องฝนมองเธอ “เธอคือ?”
ดอกไม้จีนในวันวานพูด “ฉันเป็นเด็กใหม่ในบริษัทค่ะ เอ่อ ถ้าฉันจำไม่ผิด พวกเราเคยไปกินข้าวด้วยกันที่ตงจื้อเหมินเมื่อเดือนก่อน”
ดอกไม้ต้องฝนหัวเราะ “อ้อ เธอนี่เอง”
ดอกไม้จีนในวันวานยิ่งตื่นเต้นหนัก “แปลว่า เป็นคุณจริงเหรอคะ? ไอ้หยา!”
ปวยเล้งยังจำไม่ได้ เธอรีบถาม “คุณคือ?”
ไม้ใกล้ฝั่งยังเดาไม่ออก มองเธอพลางครุ่นคิด
ส่วนโจ๊กเกอร์ไม่พูดอะไร และไม่ได้สนใจใคร เขารู้แล้วว่าดอกไม้ต้องฝนเป็นใคร ดังนั้นจึงยิ่งพูดให้น้อยลงเพราะกลัวจะมีคนจำเขาได้
ข้างบนเวที
ต่งซานซานกล่าว “ขอต้อนรับนักร้องคนต่อไปนะคะ ทานตะวันใต้ดวงดาว!”
ผู้ชมส่งเสียงฮือฮาอีกครั้ง!
“หือ?”
“หลีอวี้ขึ้นเวที?”
“เขาจะสู้กับดอกไม้ต้องฝนเหรอ?”
“ไอ้หยา แบบนี้ก็เจ๋งเลย!”
“เอ่อ นี่มัน…”
“พี่หลีอวี้ สู้ๆ นะ!”
“หลีอวี้!”
“หลีอวี้!”
“สู้ๆ หลีอวี้ต้องชนะ!”
เหล่าแฟนคลับของหลีอวี้ต่างร้องเชียร์ดังสนั่น!
ท่ามกลางเสียงเชียร์ของฝูงชน ทานตะวันค่อยๆ เดินขึ้นเวทีอย่างหนักแน่นสุขุมทีละก้าวๆ ก่อนหยุดฝีเท้าที่กลางเวที เขาสูดหายใจลึกสองครั้ง การแสดงของดอกไม้ต้องฝนกดดันเขาอย่างยิ่ง เขาไม่คิดว่าเธอจะร้องเพลงไม่มีชื่อเสียงได้ดีถึงขนาดนี้ การแสดงอันยอดเยี่ยมนั้นทำให้คนที่ขึ้นเวทีต่อจากเธอต้องตกที่นั่งลำบาก ถ้าเป็นครั้งก่อนๆ ทานตะวันรู้ว่าเขาต้องแพ้แน่ แต่วันนี้ไม่เหมือนเดิม เพราะทุกคนรู้แล้วว่าเขาเป็นใคร ด้วยชื่อเสียงของเขา ขอแค่เขาแสดงได้ตามมาตรฐาน แชมป์ย่อมต้องตกเป็นของเขาแน่นอน!
เวลานี้ทานตะวันเชื่อมั่นอย่างยิ่ง
ไม่ใช่แค่นั้น แต่เป็นเพราะเพลงที่เขาเลือกร้องในวันนี้ จะยิ่งทำให้เขาเปล่งประกาย!
แสงไฟพลันดับมืดลง
เสียงดนตรีเริ่มดังขึ้น
ขณะนี้ บนหน้าจอเหนือศีรษะมีชื่อเพลงปรากฏ ‘แม่บอกว่า’
“เพลงจีนกลางเหรอ?”
“ทำไมไม่ร้องกวางตุ้งล่ะ?”
“หลีอวี้เก็บไว้ร้องรอบสุดท้ายไง! ฮ่าๆ!”
“ใกล้วันแม่แล้ว เพลงนี้เลือกได้ดีทีเดียว!”
“แต่ออกจะเฉพาะกลุ่มไปหน่อยไหม?”
“หลีอวี้ร้องอะไรก็เพราะหมดนั่นแหละ เฉพาะกลุ่มแล้วไง? เพลงที่ดอกไม้ต้องฝนร้องยังมีคนรู้จักน้อยกว่าอีก!”
บรรดาผู้ชมต่างมีอารมณ์ร่วมไปกับบทเพลง
แต่เมื่อปวยเล้งและดอกไม้จีนในวันวานเห็นชื่อเพลงเข้า พวกเธอก็ยิ่งรู้สึกชิงชังหลีอวี้ ทั้งแหกกฎ เอาชื่อเสียงตัวตนจริงของตัวเองมาโกงคนอื่น มาตอนนี้ยังเอาเพลงที่สะท้อนใจผู้ฟังในวันแม่? เพื่อจะได้เป็นแชมป์คนคนนี้ถึงขั้นใช้ได้ทุกวิถีทาง? ยังกล้าจะมีหน้ามาร้องเพลงเกี่ยวกับความรักของแม่อีก!
ทานตะวันเปล่งเสียงร้อง
“แม่จ๋า แม่”
“ผมจำคำแม่ไว้เสมอ”
“ที่แม่ว่าให้ระวังคนข้างตัว บัดนี้เพิ่งรู้ว่าเพราะอะไร”
“แม่จ๋าแม่”
“ผมจำคำแม่ไว้เสมอ”
“ที่แม่ว่าชีวิตเป็นเหมือนบ่อลึกแห่งหนึ่ง ใครก็หลบไม่พ้น”
บทเพลงนี้หดหู่สะท้อนใจ
แสดงถึงความสับสนในชีวิตของผู้ร้อง
“เดียวดาย”
“ผมเคยชินแล้ว”
“เจ็บปวด”
“ผมทนได้แล้ว”
“บอกกับผม คำพูดเหล่านั้น อีกครั้งได้ไหม?”
“แม่จ๋า แม่อยู่ไหน?”
ผู้ชมในห้องอัดบางคนเริ่มร้องไห้
แม่ของจางเย่ก็ประทับใจจนส่งเสียงสะอื้น
จางเสีย เอมี่ และคนอื่นๆ ต่างพากันพยักหน้าน้อย ไม่ว่าอย่างไร พกวเขาก็ต้องยอมรับว่าเสียงของหน้ากากทานตะวันนั้นเป็นหนึ่งในเสียงอันยอดเยี่ยมแห่งวงการ ขึ้นโน้ตสูงได้อย่างประทับใจ เทคนิคต่างๆ ก็ดีมาก สามารถใส่อารมณ์โศกเศร้าเจือไว้ในน้ำเสียง ยิ่งทำให้บทเพลงนี้ฟังแล้วน่าประทับใจขึ้นไปอีก!
เมื่อบทเพลงจบลง
เสียงปรบมือก็ดังกึกก้องทั้งห้องส่ง!
“หลีอวี้!”
“หลีอวี้!”
“หลีอวี้!”
เด็กสาวหลายคนประทับใจกับเพลงนี้จนต้องร่ำร้องชื่อเขาพลางปาดน้ำตา
วันนี้เป็นวันแม่ เพลงนี้ก็ยิ่งทำให้ผู้ฟังประทับใจ!
ทานตะวันพึงพอใจอย่างมาก เขายิ้มให้ผู้ชม ก่อนโบกมือแล้วค้อมกายลงแสดงความขอบคุณ
ต่งซานซานกลับขึ้นมาบนเวที และยังเชิญดอกไม้ต้องฝนกลับขึ้นมาด้วย
ในที่สุด ช่วงที่ตึงเครียดที่สุดก็มาถึง บัดนี้ถึงเวลาโหวตแล้ว!
ปวยเล้งจ้องฉากนี้โดยไม่คลาดสายตา
ดอกไม้จีนในวันวานยิ่งใจเต้นระทึก
โหวเกอ เสียวหลวี่ ต้าเฟยและคนอื่นๆ ในทีมรายการต่างก็จับตามองอยู่เช่นกัน ทุกคนต่างรอดูผลคะแนน แต่ต่างก็ทำอะไรไม่ได้ ไม่มีใครอยากให้ทานตะวันชนะ ทุกคนอยากให้เขาถูกกำจัดไปตั้งแต่ตอนนี้ ไม่อย่างนั้นถ้าต่อไปทานตะวันได้เป็นแชมป์ประจำสัปดาห์ทุกตอนล่ะก็ รายการเดอะแมสก์ซิงเกอร์ก็คงกลายเป็นเพียงเวทีให้เขาสร้างชื่อเท่านั้น นั่นไม่ใช่จุดประสงค์ในการปกปิดใบหน้าของผู้เข้าแข่งขันในหน้ากาก!
แต่ทว่า ดอกไม้ต้องฝนจะเอาชนะเขาได้หรือ?
เธอเอาชนะชื่อเสียงของเขาได้หรือ?
แน่นอน แขกรับเชิญย่อมช่วยกันหนุนส่งเธอ
จางเสีย “ฉันชอบการแสดงของดอกไม้ต้องฝนค่ะ การแสดงของเธอในวันนี้ ฉันบอกได้คำเดียวว่าสมบูรณ์แบบ!”
เหยาเจี้ยนไฉวิจารณ์ “ถึงเพลงของทานตะวันจะเพราะ ส่งอารมณ์ได้ดี แต่กลับหดหู่ไปหน่อย มองโลกในแง่ร้ายเกินไป ฉันชอบเพลง ‘นี่แหละฉัน’ ของดอกไม้ต้องฝนมากกว่า โดยเฉพาะท่อนที่ร้องตอนสุดท้ายนั่น สุดยอดจริงๆ! ด้วยความสัตย์จริงเลยนะ ฉันไม่เคยเห็นใครร้องได้ดีขนาดนี้มาก่อน!”
เอมี่ “เทียบกันแล้ว ดอกไม้ต้องฝนแสดงได้ดีกว่าจริงๆ ค่ะ”
เหล่าแขกรับเชิญต่างพากันเข้าข้างดอกไม้ต้องฝน
ดอกไม้ต้องฝนพยักหน้าขอบคุณ
ทานตะวันนิ่งเงียบ เขาไม่สนใจว่าแขกรับเชิญจะพูดอย่างไร พวกนั้นจะพูดอะไรก็ได้ เขาไม่คิดว่าตนเองจะแพ้
แต่เมื่อเริ่มโหวต ทานตะวันก็ต้องหน้าเปลี่ยนสี!
ทันทีที่เริ่ม ดอกไม้ต้องฝนก็ขึ้นนำเขาไปแล้ว!
ไม่มาก เพียงเจ็ดคะแนน!
แค่นั้นก็ทำให้แฟนๆ ของหลีอวี้พากันโกรธเคือง!
“อะไรเนี่ย!”
“พวกเธอรู้เรื่องดนตรีกันรึเปล่า?”
“โหวตให้หลีอวี้สิ!”
“สู้ๆ นะหลีอวี้!”
“หลีอวี้!”
“คุณต้องเป็นแชมป์นะ!”
แฟนเพลงต่างเชียร์คะแนนโหวตของเขา!
ไม่นาน ทานตะวันก็แซงหน้าดอกไม้ต้องฝนไปถึงยี่สิบคะแนนแล้ว!
เหล่าทีมงานรายการสีหน้าไม่ดี!
ปวยเล้งกับดอกไม้จีนในวันวานกระทืบเท้าอย่างขุ่นเคืองใจ!
คำวิจารณ์ของแขกรับเชิญนั้นเป็นมืออาชีพ ว่ากันตามตรง การแสดงของดอกไม้ต้องฝนนั้นเหนือกว่าทานตะวันไปคนละระดับ แต่เพราะลูกไม้ของหลีอวี้ ทำให้หลายคนในห้องอัดไม่สนใจเรื่องนี้ ไม่มีใครสนว่าจะแสดงดีแค่ไหน ร้องเพราะหรือไม่ ผู้ชมบางส่วนถึงกับแสดงออกอย่างชัดเจนว่าไม่ได้เลือกที่เพลง แต่เลือกที่ตัวบุคคล ไม่ว่าหลีอวี้จะร้องออกมาอย่างไร พวกเขาก็จะลงคะแนนให้!
ทานตะวันมองคะแนนโหวตแล้วยิ้ม
ดอกไม้ต้องฝนไม่แม้แต่จะมองจอ
โชคดีที่ยังมีผู้ชมบางส่วนที่มีเหตุผลอยู่บ้าง
น้องคนโตของจางเย่ “ฉันเลือกดอกไม้ต้องฝนนะ!”
พ่อ “นั่นสิ”
แม่กลับไม่เห็นด้วย “ทานตะวันร้องดีมากนะ”
น้องสาม “หนูไม่ชอบเพลงของหลีอวี้ หดหู่เกินไป ทำไมชีวิตถึงมืดหม่นขนาดนั้นล่ะ? ต้องคอยระวังคนข้างตัว? ถึงหนูจะชอบหลีอวี้ แต่วันนี้หนูว่าทานตะวันร้องดีกว่า!”
การถล่มโหวตจากแฟนๆ ของหลีอวี้เกิดขึ้นแค่ชั่วคราว คนที่โหวตให้หลีอวี้มีเพียงวูบเดียวเหมือนคลื่นสาดซัด แต่ไม่อาจรักษาแรงไว้ได้!
นั่นเป็นเพราะดอกไม้ต้องฝนร้องได้ดีเกินไป!
ยอดเยี่ยมจนแฟนเพลงหลีอวี้บางส่วนที่ไม่ถึงกับไร้สติเกินไป ต้องทรยศมาโหวตให้ดอกไม้ต้องฝน!
คะแนนของทั้งสองต่างพุ่งขึ้นอย่างต่อเนื่อง
ในที่สุด ผลการแข่งก็ปรากฏออกมา!
ต่งซานซานประกาศ “ผู้ชนะในรอบนี้คือ…ดอกไม้ต้องฝนค่ะ!”
ดอกไม้ต้องฝน 252 คะแนน
ทานตะวันใต้ดวงดาว 248 คะแนน!
ต่างกันแค่สี่คะแนน!
ดอกไม้ต้องฝนชนะแล้ว!


[Go To Next Chapter]( ./121.md)