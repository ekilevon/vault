##บทที่ 994 : หน้ากากโจ๊กเกอร์ชนะ!
บทเพลงจบลงแล้ว!
พลันบังเกิดเสียงปรบมือดังจากทั่วทุกทิศทาง!
เหล่าผู้ชมต่างคึกคักและส่งเสียงร่ำร้อง!
“เพลงนี้ช่างไร้เทียมทาน!”
“เพราะโคตรๆ!”
“หมอนั่นไม่ใช่เฉินกวงใช่ไหม?”
“พรืด เหล่าเฉินนั่งบนเวทีอยู่นั่นไง!”
“งั้นทำไมถึงร้องได้ดีแบบนั้น! เพลงสุดยอดมาก เหมือนจะแต่งให้กับสภาพของตัวเขาเองตอนนี้เลย! นี่ดาราใหญ่ของบริษัทไหนกันแน่?”
“ไม่รู้สิ!”
แต่ทว่ามีคนบางคนกลับไม่ชอบใจกับการแสดงนัก
“เพลงใช้ได้ แต่เสียงห่วยแตก”
“นั่นสิ ร้องไม่ดีเลย”
“ฉันไม่เห็นจะเข้าใจเลย”
“ร้องดีเหรอ? ไม่เห็นด้วยเท่าไรนะ”
“สงสัยเป็นเพราะฟังเพลงนี้เป็นครั้งแรกมั้ง ไม่เห็นรู้สึกเลยว่ามีอะไรดี ฉันว่านักร้องคนก่อนร้องได้ร้ายกาจกว่าอีก อีกคนน่ะเสียงใช้ได้เลยทีเดียว”
ไม่มีงานชิ้นใดที่ทุกคนล้วนชมชอบ
ความเห็นที่ผู้ชมมีต่อหน้ากากโจ๊กเกอร์ล้วนแตกต่างกันออกไป
แต่ทางบรรดาแขกรับเชิญกลับชมเชยเป็นเสียงเดียวกัน
เฉินกวง “เยี่ยม!”
เอมี่ปรบมือสุดแรง “ยอดมาก!”
“ในวงการเพลงมีคนแบบนี้ด้วยเหรอ?” จางเสียเองก็ตื่นเต้น
เหยาเจี้ยนไฉชอบเพลงนี้อย่างมาก “นั่นเป็นใครน่ะ!”
เฉินอี้ตงมองไปด้านข้าง “ต่อให้เฉินกวงเป็นหวัดขึ้นเวที ก็ไม่มีทางร้องดีกว่าเขาแน่ใช่ไหม? ไข้หวัดใหญ่ที่ทำเอาเสียงแหบหายก็เสียเปรียบอยู่แล้ว แต่โจ๊กเกอร์คนนี้กลับเอาจุดอ่อนของเขามาใส่ในเพลง ต้องยอมรับว่าเป็นการแสดงที่สุดยอดมาก!”
เฉินกวงพูดอย่างจริงจัง “ฉันร้องได้ไม่ดีเท่าเขาแน่นอน ตอนคอนเสิร์ตเมื่อสามปีก่อน ผมฝืนร้องทั้งๆ ที่เป็นหวัด ร้องออกมาได้ห่วยแตกมาก!”
หวังจุ่ยซูพยักหน้า “เป็นหวัดยังร้องได้ถึงขนาดนี้ ในวงการมีคนทำได้แค่ไม่กี่คนหรอกนะ!”
ทุกคนล้วนพยายามคาดเดา!
แต่ก็ไม่รู้ว่าจะเริ่มต้นที่ใด!
……
ด้านหลังเวที
ในห้องพักของหน้ากากราชาประหลาด
หน้ากากราชาประหลาดมองทีมงานในห้อง ชี้ไปบนทีวีพลางกล่าว “คุณแน่ใจนะว่านี่คือคนที่ร้องเพลงพลขับวัยห้าสิบหน้ายิ้มแฉ่งนั่นน่ะ?”
ทีมงานนั้นยิ้มเจื่อนพลางพยักหน้า
หน้ากากราชาประหลาดจะเป็นลมแล้ว!
เชี่ย!
นึกว่านายจะเป็นสายเสียงดีซะอีกแน่ะ!
ฉันเชื่อนายไปได้ยังไงวะ!
……
ในห้องพักของหน้ากากไม้ใกล้ฝั่ง
หน้ากากไม้ใกล้ฝั่งชมดูแล้วยิ่งขนลุก “เพลงดีมาก!”
นี่คือตัวจริงของโจ๊กเกอร์!
นี่คือสไตล์ของโจ๊กเกอร์!
ก่อนนี้หมอนี่ทำเป็นเสแสร้งชัดๆ!
……
ข้างบนเวที
หน้ากากโจ๊กเกอร์ลดไมค์ลง ค้อมกายเล็กน้อย แล้วหมุนตัวเดินออกจากเวทีไป ก่อนจะออกไป หานฉีและทีมงานของสถานีอีกสองคนวิ่งเข้ามาพยุง แต่โจ๊กเกอร์โบกมือปฏิเสธ บอกว่าเขาไม่ต้องการการช่วยเหลือ
เขาร้องจบแล้ว
เพลงนี้คือเพลง ‘หมาป่า’ ของฉีฉินในโลกของเขา
จางเย่รู้สึกดีอย่างยิ่งจนยกยิ้มตรงมุมปากอย่างเหนื่อยอ่อน เขารู้สึกได้ว่าต่อให้เสียงของเขาอยู่ในสภาพดีที่สุด ก็ไม่มีทางจะร้องได้ดีกว่านี้ เขาไม่สนใจว่าผู้ชมหรือแขกรับเชิญจะตัดสินอย่างไร แต่เขาพึงพอใจแล้ว
ที่ด้านล่าง
หานฉีแทบคลั่งแล้ว “อาจารย์ คุณร้องได้ดีมาก! ดีมากเลย!”
จางเย่ “ขอบคุณ”
ต้าเฟยก็ตรงมาด้วยความตื่นตระหนก ถึงกับพูดอย่างไม่อยากเชื่อ “เสียงเป็นแบบนี้คุณยังร้องได้ขนาดนั้นอีกเหรอ? ถ้าไม่มีปัญหาอะไรคุณจะร้องได้ดีแค่ไหนกัน?”
ข้างบนเวที
ต่งซานซานเอ่ย “ต่อไปขอเชิญผู้เข้าแข่งขันคนสุดท้ายของวันนี้ ผู้ใช้ฉายาอันบึกบึน ขอเชิญ หน้ากากจามรี!”
จางเย่นั่งอยู่ใกล้เวที
อีกเดี๋ยวเขาต้องขึ้นเวทีอีกครั้ง เขาจึงยังไม่กลับเข้าห้องพัก
หน้ากากจามรีโผล่มาจากอีกฝั่งของเวที
หน้ากากจามรีสวมหน้ากากวัว มีเขาคู่หนึ่ง กลับดูน่ารักอย่างยิ่ง
นี่คือคู่แข่งของจางเย่ในรอบนี้
ผู้ชมต่างปรบมือ
ก่อนนี้จางเย่เคยฟังการร้องของจามรีมาแล้วในคลิป เขาเห็นว่าการร้องเพลงของอีกฝ่ายไม่แย่ แต่ก็เป็นเพียงระดับธรรมดา ถือเป็นหนึ่งในนักร้องที่อ่อนที่สุดในรอบแรก แต่ในเมื่อเป็นการแข่งขัน แพ้ชนะย่อมไม่ชัดเจนจนกว่าการแข่งจะจบลง ไม่มีใครทราบว่าใครจะเกิดเปล่งพลังจนฉายแสงเจิดจ้าบนเวที ในวงการดนตรีนั้น การร้องไม่ใช่ทุกสิ่งทุกอย่าง ทว่าเป็นเพียงพื้นฐานเท่านั้น
แสงไฟบนเวทีดับลง
เริ่มการแสดง
“ความรัก เหมือนสายน้ำ เหมือนหมอกควัน”
“นำฉัน ไปตรงหน้า”
“เธอลอยไปมากลางท้องฟ้า”
แม้หน้ากากจามรีจะใช้ชื่อจามรี แต่เพลงของเขากลับโศกซึ้งไม่เข้ากับหน้ากาก ซึ่งดูทั้งดุดันทั้งน่ารัก
“ฉันไม่รู้ว่าเธอมาจากที่ไหน”
“และไม่รู้ว่าเธอจะไปที่ใด”
“ไฟแห่งความรัก”
“แค่วูบก็มอดลง”
บทเพลงที่เขาร้องไม่ได้โด่งดังนัก แต่ก็ไพเราะทีเดียว ผู้ใหญ่ตัวโตคนหนึ่ง ร้องเพลงรัก ใส่หน้ากากตัวจามรี ช่างเป็นภาพที่ขัดแย้งกันจนดึงดูดสายตา
ผู้คนหันไปสนใจหน้ากากจามรีกันหมด
แม้แต่หานฉีและทีมรายการก็ด้วย
ในขณะนั้น ไม่มีใครรู้ว่าจางเย่กำลังเหงื่อแตกพลั่ก ขนาดนั่งบนเก้าอี้ยังทนแทบไม่ไหว เขาไม่ฟังเพลงของจามรีแล้ว กลับเปิดช่องเก็บของในแหวนเกม หยิบเอาน้ำยาเพิ่มความอึดออกมา นี่คือของใช้ที่เขาได้มานานแล้ว ยังเหลือในช่องเก็บของอีกสิบกว่าขวด ก่อนนี้ตอนทำรายการข้ามคืนที่สถานีนครหลวง ก็อาศัยน้ำยานี้ลากถ่วงไปข้ามคืน ตอนนี้จางเย่ทนต่อไปไม่ไหว ได้แต่ดื่มไปอีกขวดหนึ่ง
น้ำยาแสดงผลอย่างรวดเร็ว
ร่างกายของเขาฟื้นกำลังขึ้นมาทันทีส่วนหนึ่ง อย่างน้อยก็นั่งตัวตรงได้แล้ว
หน้ากากจามรีกำลังร้องท่อนคอรัส แต่ทันใดนั้นก็เกิดความผิดพลาด เสียงที่พยายามบีบให้สูงเกิดหลบหายไป แต่ก็ดึงกลับมาอย่างรวดเร็ว
การร้องเพลงแบบไหนที่ยากที่สุด?
ก็คือการแสดงสดยังไงล่ะ! ไม่มีทางรู้ว่าจะเกิดอะไรขึ้น ไม่มีทางย้อนกลับไปแก้ไข จะดีหรือไม่ก็มีโอกาสเพียงแค่ครั้งเดียวเท่านั้น!
บทเพลงจบลงแล้ว!
การแสดงจบลงแล้ว!
เหล่าผู้ชมล้วน ‘อิน’ ไปกับการแสดง ปรบมือให้อย่างกระตือรือร้น!
“เยี่ยม!”
“ประทับใจมาก!”
“เสียงของเขาโดดเด่นมาก!”
“เพราะมาก เพราะมาก!”
แน่นอน ยังมีผู้ชมบางส่วนเห็นว่าธรรมดาสามัญ
ต่งซานซานกลับขึ้นเวทีอีกครั้ง “เอาล่ะค่ะ ขอเชิญหน้ากากโจ๊กเกอร์กลับขึ้นเวที”
ไม่นาน หน้ากากโจ๊กเกอร์ก็กลับขึ้นมายืนคู่กับหน้ากากจามรีบนเวที คนละฝั่งของต่งซานซาน
ต่งซานซานยิ้มกล่าว “แขกรับเชิญคะ ถ้าให้โหวต จะเลือกใครดีคะ?”
จางเสียถือโอกาส “ขอฉันพูดก่อนนะ จามรีร้องได้ดี ถึงจะมีผิดพลาดไปหน่อยก็เถอะ เห็นด้วยไหมคะ? แต่ว่าการแสดงโดยรวมถือว่าดีมาก”
จามรีพยักหน้า “ขอบคุณครับอาจารย์”
จางเสียกล่าวต่อ “ส่วนโจ๊กเกอร์ ฉันไม่รู้ว่าจะพูดอะไรดี ฉันเชื่อว่าเขาเป็นศิลปินมืออาชีพ แค่ท่าทางก็บอกได้แล้วว่าเขาเป็นดาราดัง ทั้งท่ายืน ทั้งการแสดง”
“ไม่แน่หรอกครับ ผมว่าเขาเป็นมือใหม่” หวังจุ่ยซูเถียง
จางเสียถาม “หน้าใหม่ที่ไหนจะร้องเพลงได้ดีขนาดนี้?”
หวังจุ่ยซู “เด็กใหม่สมัยนี้น่ะเก่งๆ กันทั้งนั้นนะครับ”
เฉินกวงเสริม “ฉันว่าเขาไม่ใช่คนในวงการเพลงนะ เป็นดาราหนังหรือเปล่า? ผู้เข้าแข่งขันคนอื่นๆ เรายังพอเดาได้ ยังมีตัวเลือกอยู่บ้าง แต่ว่าคนนี้ ฉันจำไม่ได้เลยว่ามีคนแบบเขาอยู่น่ะ”
พิธีกรดังเฉินอี้ตงพูดขึ้น “ถ้าให้ผมโหวต ผมเลือกหน้ากากจามรี”
หน้ากากจามรีโค้งกายน้อยๆ เพื่อขอบคุณ
หน้ากากโจ๊กเกอร์กลับยืนนิ่ง
เฉินกวงเงียบไปครู่ก่อนว่า “ในฐานะศิลปิน การแสดงของโจ๊กเกอร์เรียกว่ายอดเยี่ยมมาก ผมคิดว่าเขาถ่ายทอดเพลงนี้ออกมาได้อย่างสมบูรณ์แบบ ส่วนตัว ผมเองก็เชียร์โจ๊กเกอร์นะ แต่ในแง่ของความเป็นมืออาชีพ คะแนนของผมยกให้จามรี ถึงเขาจะมีที่ติเล็กๆ น้อยๆ ก็เถอะ”
หน้ากากจามรีโค้งกายลงขอบคุณ
หวังจุ่ยซูคิดอยู่ครู่ “ผมเลือกจามรี”
หน้ากากจามรีโค้งกายอีกครั้ง “ขอบคุณครับอาจารย์”
เหยาเจี้ยนไฉประกาศ “ผมไม่รู้เรื่องมืออาชีพอะไรหรอกนะ แต่เพลงของโจ๊กเกอร์ประทับใจผมมาก ผมเลือกเขา!”
จางเสียลังเลก่อนถอนใจ “ฉันว่าฉันเลือกจามรี”
หานฉีกระวนกระวาย “แขกรับเชิญตาบอดกันเหรอ?”
เพื่อนของเธอ “ใช่ ฉันว่าโจ๊กเกอร์ร้องดีกว่านะ!”
เพื่อนอีกคนกลับว่า “พวกเขาวิเคราะห์ในมุมของมืออาชีพ โจ๊กเกอร์ร้องดี เพลงดีก็จริง แต่ว่ามีข้อผิดพลาดแทบทุกท่อนเลยนี่สิ”
หานฉีโกรธ “อาจารย์โจ๊กเกอร์เป็นหวัดนี่!”
เพื่อนของเธอถอนหายใจ “ก็นี่เป็นการแข่งขันนี่”
หานฉีรับไม่ได้ เธอรับไม่ได้จริงๆ
ส่วนจางเย่ที่อยู่บนเวที ไม่พูดอะไรทั้งสิ้น
ต่งซานซาน “เอาล่ะค่ะ ผู้ชมทุกท่าน ขอเชิญหยิบเครื่องให้คะแนนขึ้นมา โหวตให้กับนักร้องที่คุณชอบได้เลยค่ะ”
การให้คะแนนเริ่มขึ้นแล้ว!
แต่ที่ทำให้หานฉีใจหาย คือการที่คะแนนของโจ๊กเกอร์ตามหลังตั้งแต่เริ่มโหวต!
จามรี 20 คะแนน!
โจ๊กเกอร์ 11 คะแนน!
คะแนนโหวตพุ่งขึ้น!
ผู้ชมพูดคุยกันเอง
“เลือกใครดี?”
“โจ๊กเกอร์สิ!”
“เพลงของโจ๊กเกอร์ประทับใจมาก!”
“แต่เขาร้องผิดเยอะนะ แขกรับเชิญก็บอกอยู่”
“ใช่ แขกรับเชิญก็ยุติธรรมดีนะ”
“ฉันเลือกจามรีดีกว่าเนอะ”
“ถึงจะไม่ค่อยประทับใจ แต่ก็ร้องได้ดีแหละ อย่างน้อยก็ไม่มีปัญหาอะไร”
“ฉันไม่คิดว่าโจ๊กเกอร์ทำอะไรผิดนะ เขาใช้เซนส์ศิลปินต่างหาก!”
จามรี 70 คะแนน!
โจ๊กเกอร์ 61 คะแนน!
จามรีขึ้นนำตลอด!
หานฉีเชียร์ “ขึ้น ขึ้นสิ!”
อาจบางทีคงมีคนได้ยินคำขอร้องของเธอ คะแนนของโจ๊กเกอร์ไล่ตามไปทีละน้อย
ห่างกันแปดคะแนน
ห้าคะแนน
หนึ่งคะแนน
สิ้นสุดการโหวต
จามรี 217 คะแนน!
โจ๊กเกอร์ 219 คะแนน!
ผู้โหวตที่เหลือไม่ยอมให้คะแนน หลายสิบคะแนนที่หายไป กลายเป็นกลุ่มใหญ่ทีเดียว
หน้ากากโจ๊กเกอร์ชนะ!
ชนะไปสองคะแนน เฉือนไปเท่านั้น!
หานฉีใจเต้น ถอนใจด้วยความโล่งอก!
เขาชนะ!
ชนะแล้วจริงๆ!
อย่างน้อยก็ไม่ต้องกังวลว่าวันนี้จะถูกคัดตกรอบ แต่จะเป็นราชาหน้ากากคนแรกหรือไม่? ดูจากผู้ชมและแขกรับเชิญที่เน้นไปที่ความเป็นมืออาชีพ หานฉีและทีมรายการทราบว่าโจ๊กเกอร์ต้องไม่มีทางได้ตำแหน่งในช่วงแรกแน่นอน เมื่อแขกรับเชิญให้ค่ากับคุณภาพเสียง และผู้ชมก็มองหาความสมบูรณ์แบบ ถึงโจ๊กเกอร์จะมีแรงเหลือขึ้นเวทีในเพลงถัดไป ก็ไม่มีทางเอาชนะได้ด้วยเสียงที่ย่ำแย่ขนาดนี้ได้อีกแล้ว!


[Go To Next Chapter]( ./95.md)