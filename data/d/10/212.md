##บทที่ 1112 : เซี่ยงหรง? เหมือนเคยได้ยินที่ไหนนะ!
ทันทีที่ข่าวออก!
ทั่วทั้งทวีปเอเชียก็ตกอยู่ในความโกลาหล!
บนเวยป๋อ
“สารท้ารบต่อมวลมนุษย์?”
“เชี่ย!”
“ไอ้พวกฝรั่งนี่มันเหิมเกริมชะมัด!”
“เพิ่งชนะมนุษย์ได้แค่คนเดียวไม่ใช่เหรอ โม้อะไรของมัน!”
“ประเด็นคือมันเอาชนะเฉินฉือเก้าดั้งไปน่ะสิ เหล่าเฉินเป็นลูกครึ่งอเมริกันจีน ถึงจะไม่ได้เป็นตัวแทนประเทศจีนร่วมแข่งระดับนานาชาติ แต่ก็เป็นอุปสรรคกับทีมชาติเราบนเวทีระดับสากลมาแล้วหลายครั้ง เป็นหนึ่งในนักเดินหมากชั้นปรมาจารย์ที่จัดอยู่ในสิบอันดับแรกของโลกตอนนี้เลยนะ พวกนายไม่เข้าใจอีกเหรอว่านี่มันหมายความว่าอะไร ถ้าเป็นแค่นักเดินหมากสมัครเล่นหรือมืออาชีพทั่วไป จะโดนเอไอ (AI: Artificial Intelligence ปัญญาประดิษฐ์) เอาชนะได้ก็ช่างเถอะ แต่นี่ดันเป็นเฉินฉือเก้าดั้ง แถมยังโดนเอาชนะไปถึงสองต่อศูนย์! มันไม่น่าเชื่อเกินไปแล้ว!”
“กะอีแค่เครื่องจักร จะไปเก่งอะไรขนาดนั้น?”
“ใช่ หมากล้อมซับซ้อนจะตาย จักรกลเอไอจะพลิกแพลงเท่ามนุษย์ได้ยังไง?”
“ไม่หรอกมั้ง ไม่งั้นคงปัญหาใหญ่แล้วสิ”
“ก็ใช่น่ะสิ ตอนนี้น่ะเป็นหายนะกันทั่วทั้งวงการหมากล้อมแล้วไง!”
“ไม่ ไม่ใช่แค่วงการหมากล้อม นี่มันคือหายนะของมวลมนุษยชาติต่างหาก!”
“สติปัญญาคือปราการด่านสุดท้ายที่แข็งแกร่งที่สุดของมนุษย์ ถ้ามนุษย์แพ้จักรกลในเรื่องนี้ อย่างนั้น...ก็ไม่ต้องคิดถึงผลที่ตามมาแล้ว! ย่อยยับแน่!”
“มนุษย์เนี่ยนะจะเทียบจักรกลไม่ได้? บ้าไปแล้วรึไง!”
“ก็มาสิว้อย! ปีเตอร์เชี่ยอะไรวะ!”
“ถูกต้อง ให้พวกมันได้เห็นความร้ายกาจของมนุษย์ซะบ้าง!” 
……
 
ที่ญี่ปุ่น
ชาวเน็ตที่นี่ก็เดือดไม่ต่างกัน!
“หน่านิ? (อะไรนะ)”
“สารท้ารบรึ?”
“มันไม่รู้จักชินจิเก้าดั้งของเราล่ะสิ”
“เจ้าเอไอนี่ ช่างไม่รู้จักประมาณตนเสียเลย!”
“นั่นสิ แสดงให้มันเห็นหน่อยเถอะ!”
“คิดจะมาแข่งสติปัญญากับมนุษย์เหรอ? น่าขำจัง! สำหรับเครื่องจักรน่ะมันยังอีกห่างไกลหรอก!”
“เป็นแค่เอไอที่มนุษย์สร้างขึ้นเท่านั้น จะมาล้ำหน้ามนุษย์เราไปได้ยังไงเล่า”
“แต่เฉินฉือเก้าดั้งแพ้ไปแล้วนะเธอ!”
“นั่นเป็นเพราะเขาพลาดเองน่ะสิ!”
……
 
ที่เกาหลี
“ปีเตอร์เหรอ?”
“ชนะมนุษย์ได้แค่คนเดียวก็กล้าท้ามนุษย์ทุกคนแล้ว?”
“ไอ้เครื่องจักรไม่เจียมสังขารเอ๊ย!”
“นี่มันหยามวงการหมากล้อมชัดๆ!”
“มันดูเบาหมากล้อมเกินไปแล้ว!”
“ฉันไม่เชื่อหรอกว่ามันจะชนะได้ ยังมีนักหมากล้อมที่ฝีมือฉกาจกว่าเฉินฉือเก้าดั้งอยู่อีกเยอะ เช่นรุ่นพี่ปาร์คยูฮวี หรือชินจิเก้าดั้ง แล้วก็ยังมีนักรบชาวเกาหลีผู้ยิ่งใหญ่ของเรา เซี่ยงหรงเก้าดั้ง! ฉันมั่นใจ ว่าปราการด่านสุดท้ายของมนุษย์ไม่มีทางถูกจักรกลทำลายได้หรอก!”
“หา? เซี่ยงหรงเก้าดั้งไม่ใช่ชาวจีนหรอกเหรอ”
“ไม่ใช่ เขาเป็นชาวเกาหลี จะให้เล่าก็เรื่องมันยาว…”
……
 
เรื่องราวอึกทึกครึกโครมใหญ่แล้ว!
ข่าวแพร่ไปอย่างท่วมดินทะลักฟ้า!
‘สารท้ารบระหว่างจักรกลกับมนุษย์!’
‘มนุษย์จะสามารถปกป้องเกียรติยศที่เหลือไว้ได้หรือไม่?’
‘ปีเตอร์—ปัญญาประดิษฐ์ที่แข็งแกร่งที่สุดเท่าที่เคยมีมา!’
‘จักรกลที่คิดเองได้!’
‘มนุษย์ต้องเผชิญการจู่โจมครั้งใหญ่ที่สุดในประวัติศาสตร์!’
‘สมาคมหมากล้อมทั่วโลกต่างเร่งหารือมาตรการรับมือ!’
‘ตีแผ่กระดานหมากจักรกลปะทะเฉินฉือเก้าดั้ง!’
ที่เอเชีย หมากล้อมเป็นกีฬาที่ได้รับความนิยมอย่างมาก การปะทะกันระหว่างมนุษย์กับเอไอนั้นไม่ใช่สิ่งแปลกใหม่ เพราะซอฟต์แวร์หมากล้อมต่างๆ ล้วนอยู่บนคอมพิวเตอร์ให้ท้าสู้เล่นเป็นปกติ บริษัทผู้ผลิตเรียกขานซอฟต์แวร์เหล่านี้ว่าเอไออัจฉริยะ ที่พูดว่าอัจฉริยะนั้นความจริงคนที่เข้าใจล้วนทราบว่ามันไม่ได้อัจฉริยะเลยสักนิด หลายต่อหลายครั้งที่ซอฟต์แวร์เหล่านี้เดินพลาด อย่างที่นักเดินหมากมืออาชีพไม่มีทางทำ พวกมันมักจะเดินส่งเดช ผู้เล่นเริ่มต้นบางส่วนอาจพลาดท่าให้ศึกบนคอมพิวเตอร์ได้ซ้ำแล้วซ้ำเล่า แต่กับนักเดินหมากมือสมัครเล่นระดับสูงขึ้นมาโดยส่วนใหญ่จะชนะคอมพิวเตอร์เสมอ และเพราะเหตุนั้นทุกคนจึงไม่ค่อยอยากเดินหมากกับคอมพิวเตอร์ที่ทั้งมีบั๊ก (BUG) และคาดเดาได้ง่ายเกินไป
ทว่าวันนี้ จู่ๆ ปีเตอร์ก็ปรากฏตัวขึ้น!
เอไอตัวนี้แตกต่างจากเอไอซอฟต์แวร์ที่อยู่บนคอมพิวเตอร์อย่างสิ้นเชิง เอาชนะเฉินฉือเก้าดั้งไปได้อย่างขาดลอย แม้หลายคนจะเดือดด่าดูแคลน แต่ความจริงในใจก็รู้สึกหวาดหวั่นอยู่บ้าง เพราะพวกเขาไม่รู้เลยว่าเจ้าสิ่งนี้มันคืออะไร คิดวิเคราะห์เองเป็นหรือไม่กันแน่!
……
 
ที่บ้าน
เหล่าน้องสาวต่างมองอย่างอึ้งงัน!
พ่อกับแม่เมื่อได้ฟังข่าวก็ตะลึง
น้องรองกะพริบตาหลายครั้ง “เก่งขนาดนี้เลยเหรอ?”
แม่พึมพำอย่างสับสน “เอไองั้นเหรอ?”
น้องคนโตหน้าซีดไปเล็กน้อย “ถ้าปีเตอร์ชนะเซียนหมากล้อมทั้งโลกได้จริงๆ ก็แสดงว่า ต่อไปจักรกลก็จะคิดแทนมนุษย์ได้แล้วหรือเปล่า”
น้องเล็กร้องออกมา “น่ากลัวเกินไปแล้ว!”
ส่วนจางเย่ดูทีวี ไม่ได้พูดอะไร
น้องสาวคนโตถามความเห็นจางเย่ “พี่คิดว่ายังไงบ้าง?”
หลายคนตื่นตูมกับเรื่องนี้ ทั้งทางสมาคมหมากฯ เองก็วุ่นวายปั่นป่วนไปหมด ท่ามกลางความแตกตื่น บางทีอาจจะมีเพียงจางเย่คนเดียวที่นิ่งสงบที่สุด นอกจากบริษัทผู้สร้างปีเตอร์ขึ้นมาแล้วเขาอาจจะเป็นคนเพียงคนเดียวที่รู้จักมันมากที่สุด!
จางเย่ตอบ “ถ้าจะบอกว่ามันจะคิดเองได้ไหมละก็ ไม่มีทางหรอก”
น้องคนโตยังคงไม่แน่ใจ “จริงเหรอ”
จางเย่พยักหน้า กล่าวต่อ “แต่ว่า ถ้าเป็นอย่างที่ฉันรู้มาล่ะก็ จะให้มนุษย์ชนะมันได้ก็ยากจริงๆ” ที่โลกเดิม แอลฟาโกะไม่เพียงมีชื่อเสียงมาก แต่ยังดึงดูดความสนใจจากทั้งเอเชีย แม้แต่อี เซ-ดล[1] ซึ่งเป็นเซียนหมากล้อมยังพ่ายแพ้ ถ้าหากปีเตอร์เป็นเหมือนกับแอลฟาโกะจริงๆ ละก็ เช่นนั้น พวกนักหมากล้อมที่โลกนี้ต้องปวดหัวหนักแล้ว
เจ้าโปรแกรมนี้แข็งแกร่งเกินไปจริงๆ!
มันไม่เหมือนพวกเอไอที่อยู่ในคอมพิวเตอร์เลยแม้แต่น้อย!
และในตอนนี้เอง ก็พลันเกิดอีกหนึ่งเหตุการณ์ที่ดึงดูดความสนใจผู้คนทั้งเอเชีย!
สารท้ารบของปัญญาประดิษฐ์ปีเตอร์ต่อมนุษย์ ในที่สุดก็มีคนตอบรับแล้ว!
ทั้งโทรทัศน์ หนังสือพิมพ์ อินเทอร์เน็ตทั่วเอเชียออกข่าวทันที!
สุดยอดเซียนหมากล้อมชาวญี่ปุ่น ชินจิเก้าดั้งซึ่งรอขึ้นตำแหน่งอันดับห้าของโลกในปีนี้กำลังเปิดงานแถลงการณ์ต่อนักข่าว ประกาศรับคำท้าปีเตอร์!
บริษัทสัญชาติอเมริกันตอบสนองอย่างรวดเร็ว!
ไม่มีคำพล่ามเยิ่นเย้อ!
ไม่มีพิธีรีตอง!
มีเพียงข้อความสั้นๆ : สองวันให้หลัง ตัดสินที่เกียวโต!
จะเปิดศึกแล้ว!
คนญี่ปุ่นรับคำท้า!
มีทั้งคนกังวล!
มีทั้งคนตื่นเต้น!
‘มหาศึกมนุษย์ปะทะจักรกล’ ครั้งนี้ทวีความร้อนแรงขึ้นในพริบตา!
……
 
พ่อเอ่ยขึ้น “ชินจิเก้าดั้ง? เขาออกโรงทั้งทีก็น่าจะชนะแล้วหรือเปล่า”
จางเย่ส่ายหน้า พูดยิ้มๆ “ยังต้องรอดูก่อน”
น้องสาวคนเล็กอุทาน “เขาเอาชนะไม่ไหวเหรอ”
จางเย่ “ก็ไม่รู้หรอก แต่ยังไงก็ต้องยากมากแน่”
น้องเล็กกัดฟันกรอด “แต่ฝั่งมนุษย์ยังมีเซี่ยงหรงเก้าดั้งอยู่นี่นา ถ้าไม่ไหวก็ยังมีเขาเฝ้าเป็นปราการด่านสุดท้ายอยู่นะ!”
“ถูกต้อง เซี่ยงหรงฝีมือร้ายกาจมาก!” พ่อเองก็รู้จักเขาเช่นกัน
ทว่าจางเย่กลับร้องเอ๋ “ใครเหรอ?”
“เซี่ยงหรงเก้าดั้งไง!” น้องสาวคนโตว่า “อันดับหนึ่งของโลกวงการหมากล้อมคนปัจจุบัน พี่เล่นหมากล้อมไม่เป็นเลยใช่ไหมเนี่ย? ขนาดเขาพี่ก็ยังไม่รู้จักอีก?”
จางเย่กะพริบตา “ชื่อนี้คุ้นหูอยู่นะ เหมือนเคยเห็นที่ไหน”
พ่อพูด “ต้องคุ้นสิ ยุคนี้ไม่มีใครเดินหมากเก่งเท่าเขาแล้ว ถ้าแกไปเล่นกับเขานะ ถึงโดนต่อให้ยี่สิบหมากแกก็เอาชนะไม่ได้หรอก”
น้องสาวคนโตหัวเราะแล้วเอ่ยแก้ “ต้องเป็นต่อให้สามสิบหมากต่างหากละคะ”
จางเย่สับสน ประเทศจีนยังมีนักเดินหมากที่เก่งกาจขนาดนี้อยู่อีกเหรอ?
เซี่ยงหรง?
เซี่ยงหรง?
เอ๊ะ เคยเห็นที่ไหนกันนะ?
จางเย่ลืมไปเสียแล้ว
 
-----------------------------------
 
[1] อี เซ-ดล (เกาหลี: 이세돌; อังกฤษ: Lee Sedol; 2 มีนาคม ค.ศ. 1983 — ) เป็นนักหมากล้อมระดับอาชีพชาวเกาหลีใต้ ที่อยู่ในระดับ 9 ดั้ง ขึ้นชื่อว่าเป็นเซียนหมากมือวางอันดับหนึ่งของโลก ประกาศวางมือหลังจากที่พ่ายแพ้ให้กับเอไออัลฟาโกะ
 
 
 


[Go To Next Chapter]( ./213.md)