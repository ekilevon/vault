##บทที่ 957 : เธอชื่อเหราอ้ายหมิ่น!
เจี่ยงฮั่นเวยไปแล้ว!
พูดให้ชัดคือหนีเอาชีวิตรอดไปแล้ว!
ทิ้งให้คนในงานตกตะลึงอ้าปากค้าง ไม่อาจทำความเข้าใจกับภาพตรงหน้า ไม่มีใครรู้ว่ามันเกิดอะไรขึ้นกันแน่!
เฉินกวงหอบเฮือก “จางเย่!”
“หือ” จางเย่หันไป
“นี่ใครน่ะ?” เฉินกวงถาม
จางเย่ยิ้ม “เพื่อนผมเอง”
ฟ่านเหวินลี่ถามอย่างสับสน “ทำไมเหลาเจี่ยงถึงหนีไปล่ะ?”
จางเย่ร้องอ้อออกมาคำหนึ่ง แล้วว่า “เขาอาจจะรู้สึกผิดล่ะมั้ง เลยเกิดมโนธรรมสำนึกขึ้นมากะทันหัน”
เกิดมโนธรรมสำนึก?
สำนึกน้องสาวนายสิ!
ผู้คนได้ยินแล้วจะเป็นลม ทำไมนายปากจัดอย่างนี้!
พวกเสี่ยวตงเองก็ตกใจ “จางเย่ นี่…”
จบเรื่องแล้ว จางเย่พลันเปลี่ยนท่าที มองเสี่ยวตงอย่างขออภัย “ขอโทษด้วยนะครับพี่เสี่ยวตง เรื่องในวันนี้ผมต้องขอโทษคุณด้วยนะ ไม่คิดว่ามันจะกลายมาเป็นอย่างนี้เลย ผมผิดเอง ถ้าจะตำหนิก็ตำหนิผมเถอะ ผมจะไม่แก้ตัวเลยที่ทำวันเกิดคุณพัง”
อย่างที่เขาพูดไว้ จางเย่เป็นคนมีหลักการ ปัญหาเรื่องเจี่ยงฮั่นเวย จางเย่ก็ทำตามหลักการของเขา ไหนเลยเขาจะกลัวตาย? เรื่องอะไรมาประกาศจะอัดผู้จัดการของฉันกัน? ไอ้บัดซบ! แต่สำหรับเสี่ยวตง จางเย่รู้สึกเสียใจเป็นที่สุด เพราะถึงอย่างไรเธอก็เชิญตนมาด้วยเจตนาดี ไม่ว่าเจี่ยงฮั่นเวยจะเป็นฝ่ายเริ่มก่อนหรือไม่ จางเย่ก็ต้องขอโทษเธออยู่ดี
เสี่ยวตงกล่าวเสียงอ่อย “รู้งี้ฉันไม่เชิญเธอสองคนมาพร้อมกันหรอก ต้องโทษฉันนี่แหละ!”
หลีเสี่ยวเสียนกะพริบตาปริบ “อาจารย์จาง คุณจะไม่แนะนำพี่สาวท่านนี้ให้พวกเรารู้จักหน่อยหรือคะ?”
“โอ้จริงด้วย” จางเย่หัวเราะ ผายมือไปทางเหล่าเหรา “ขอแนะนำให้ทุกคนรู้จัก นี่คือผู้จัดการของผมนับจากนี้ไป คุณเหราอ้ายหมิ่น พี่สาวเหราเป็นเพื่อนของผม ซึ่งความจริงแล้วไม่ใช่คนในวงการเราแต่อย่างใด จากนี้ไป ก็ขอฝากตัวกับทุกคนด้วยนะครับ”
เหราอ้ายหมิ่น?
ทุกคนล้วนมองเธออย่างแสนประหลาดใจ
เอมี่พาเปลี่ยนประเด็น “มาเริ่มงานกันเถอะค่ะ!”
เสี่ยวตงเองก็รีบกล่าว “ขอโทษทุกคนด้วยนะคะ วันนี้…เฮ้อ เพื่อเป็นการขอโทษ ฉันกับเสี่ยวเสียนและเอมี่จะขอเปิดการแสดงให้ทุกท่านชมก่อน ดีไหมคะ?”
“เยี่ยมเลย!”
“ฮ่าๆๆ!”
“วิเศษ!”
“พี่สาวตง สุขสันต์วันเกิด!”
“สุขสันต์วันเกิด! ขอให้หน้าเด็กตลอดกาล!”
หัวข้อพูดคุยเปลี่ยนไปแล้ว ดนตรีบรรเลงขึ้น ทุกคนเริ่มปรบมือ พวกเขาได้แต่พักเรื่องของเจี่ยงฮั่นเวยกับจางเย่ไว้ในใจก่อน งานหลักของวันนี้ไม่ใช่เรื่องนี้!
บนเวที วงสปริงการ์เด้นเปิดตัวอย่างสวยงาม!
เสี่ยวตงร้องเพลง “เห็นแสงตะวัน ระยับจับตา”
หลีเสี่ยวเสียนยิ้มพลางเดินขึ้นไป “ใจฉันเต้นแรง ช่างอันตราย”
เอมี่เองก็เริ่มระบำอย่างสง่างามอ่อนช้อย ร้องไปเต้นไป นี่คือสไตล์ของวงพวกเธอ เนื้อหาหลักของเพลงเน้นไปที่คนหนุ่มสาว มีทั้งความรัก ความเยาว์วัย
เหราอ้ายหมิ่นพูดขึ้น “เอาล่ะ ฉันไปนะ”
“จะไปตอนนี้เนี่ยนะ?” จางเย่ชะงัก
“ก็หมดธุระของฉันแล้วไม่ใช่เหรอ?” เหราอ้ายหมิ่นโบกมือลา บอกจะไปก็ไป ไม่มีร่ำไร “ตอนบ่ายต้องไปรับเด็กอีก”
“โอเค” จางเย่ว่า
อีกด้าน มีศิลปินหน้าใหม่หลายคนเดินมาหาเหราอ้ายหมิ่น
“พี่สาวเหรา ขอเบอร์ไว้หน่อยได้ไหมครับ?”
“เรามาแลกเบอร์กันไว้ได้รึเปล่าคะ?”
“พี่สาวเหราครับ ขอนามบัตรไว้ได้รึเปล่า? ทีหลังถ้าอาจารย์จางทำรายการอีก เรื่องแขกรับเชิญช่วยพิจารณาผมสักคนได้ไหมครับ? ไม่ต้องให้ค่าตัวก็ได้!”
เหราอ้ายหมิ่นมองพวกเขา แล้วร้องอ้อ “โอเค”
คนที่อยู่รอบๆ บางคนเห็นแล้วลังเลอยู่ชั่วขณะ สุดท้ายก็เข้ามาขอเบอร์โทรเช่นกัน
เมื่อก่อนจางเย่ไม่มีผู้จัดการ หลายคนจึงติดต่อเขาไม่ได้ และไม่มีหนทางติดต่อ เพราะจางเย่มีชื่อเสียงมากเกินไป เหล่าศิลปินหน้าใหม่หรือเหล่าดาราตัวเล็กๆ ต่อให้รู้ช่องทางติดต่อจางเย่ก็ติดต่อไปโดยตรงไม่ได้ แต่ตอนนี้จางเย่มีผู้จัดการแล้ว ย่อมไม่เหมือนเดิม พวกเขาสามารถติดต่องานผ่านผู้จัดการของจางเย่ได้อย่างสะดวกว
อีกด้าน กระทั่งพวกศิลปินที่มีชื่อก็ให้ผู้ช่วยหรือผู้จัดการมาขอเบอร์เหราอ้ายหมิ่นไว้เช่นกัน บ้างเป็นเพราะความต้องการเรื่องงาน บ้างเป็นเพราะแปลกใจ เพราะเห็นได้ชัดว่าผู้จัดการของจางเย่ไม่ใช่คนธรรมดา ทำไมจึงดูออกน่ะหรือ? ไร้สาระ! คนที่แค่โผล่หน้ามาก็ทำขาใหญ่แห่งวงการบันเทิงอย่างเจี่ยงฮั่นเวยตกใจกลัวจนหนีไปได้ แม่งเป็นคนธรรมดาได้หรือ? ดังนั้นตอนที่คนทั้งหลายเข้าไปขอเบอร์เหราอ้ายหมิ่นจึงมีท่าทีสุภาพ ถึงขั้นนอบน้อม ไม่กล้าวางตัวข่มเพียงเพราะอีกฝ่ายเป็นแค่ผู้จัดการหน้าใหม่!
เหราอ้ายหมิ่นได้ก้าวเข้าสู่แวดวงผู้จัดการเป็นที่เรียบร้อย
ส่วนจางเย่ไม่ได้สนใจทางเหล่าเหรา เขากำลังคิดถึงของขวัญวันเกิดของเสี่ยวตงอยู่ เดิมทีเขาเตรียมของขวัญเอาไว้แล้ว เป็นสร้อยข้อมือราคาไม่ถูกไม่แพงที่จางเย่แวะซื้อมาจากห้างสรรพสินค้า แต่หลังจากที่เกิดเรื่องขึ้นขนาดนี้ เห็นได้ชัดว่าจะมอบสิ่งของเช่นนี้ให้คงไม่เพียงพอแล้ว จางเย่รู้สึกผิดในใจอย่างมาก
มอบให้อะไรดี?
มอบเพลงให้?
โอเค นี่แหละใช้ได้!
เดิมทีวงสปริงการ์เด้นก็เริ่มมาจากการเป็นนักร้อง เป็นเรื่องที่พวกเธอถนัดอยู่แล้ว ถ้ามอบเพลงให้พวกเธอ คงจะเป็นของขวัญที่โดดเด่นและเหมาะสมที่สุดแล้ว และยังสามารถแสดงความขอโทษจากจางเย่ได้อีกด้วย
เพลงอะไรดีล่ะ?
เพลงสำหรับวงนี้?
วงที่มีสามคน?
อ้า นั่นไง เพลงนั้นเหมาะเลยไม่ใช่เหรอ?
ทั้งยังเป็นเพลงที่ตัวเขาทั้งชาตินี้เอาออกไปร้องไม่ได้อยู่แล้ว ปล่อยไว้ก็เสียของ!
คิดแล้วก็ลงมือทันที จางเย่เดินตรงไปหาพนักงานโรงแรม “มีปากกากับกระดาษไหมครับ?”
“มีครับ กรุณารอสักครู่” พนักงานนำมาให้ทันที
วงสปริงการ์เด้นที่อยู่บนเวทียังคงร้องเพลงของพวกเธออยู่
ด้านล่างเวที มีคนไม่น้อยสนใจการกระทำของจางเย่ สงสัยว่าเขาจะทำอะไรอีก เอากระดาษกับปากกามาทำไม? หมอนี่จะทำอะไรพิเรนทร์อีกล่ะ?
เหราอ้ายหมิ่นกลับไปแล้ว
จางเย่ได้กระดาษกับปากกามา ก็ก้มหน้าลงเริ่มขีดๆ เขียนๆ ทันที
เนื้อเพลง…
ทำนอง…
ในที่สุด การแสดงร้องเพลงบนเวทีก็จบลง!
ท่ามกลางเสียงปรบมืออย่างต่อเนื่อง พวกเสี่ยวตงทั้งสามคนยิ้มพลางลงจากเวทีมา “ขอบคุณทุกคนนะคะ ที่นั่งอยู่ในวันนี้ล้วนเป็นเพื่อนรัก ผู้อาวุโส และอาจารย์ของฉัน การมีคนมากมายขนาดนี้มาฉลองวันเกิดให้ฉันได้ รู้สึกขอบคุณจริงๆ ค่ะ เดี๋ยวพอถึงวันเกิดพวกคุณ ฉันก็จะไปเป็นแขกรับเชิญให้บ้างนะคะ!”
ดาราสาวคนสนิทคนหนึ่งของเธอก้าวฉับๆ เข้ามา ในมือมีของชิ้นหนึ่ง “เสี่ยวตง สุขสันต์วันเกิดนะ”
“ว้าว ขอบใจนะ!” เสี่ยวตงหัวเราะแจ่มใส
จากนั้นก็มีมาอีกคน “ของขวัญวันเกิด”
“ขอบคุณนะพี่ข่าย” เสี่ยวตงยิ้ม
แต่ละคนทยอยเข้ามามอบของขวัญจนเกือบครบทุกคนแล้ว
ตอนนี้เอง จางเย่ก็เขียนเสร็จแล้วเช่นกัน หลังจากตรวจดูรอบหนึ่ง แล้วเขาก็ยิ้มอย่างพอใจ ลุกขึ้นเดินตรงมา “พี่สาวตง วันนี้ขอโทษด้วยนะ นี่คือของขวัญจากผม เก็บให้ดีนะครับ”
เสี่ยวตงงุนงง
หลีเสี่ยวเสียนกับเอมี่เองก็งุนงงเช่นกัน
ทุกคนต่างมองหน้ากัน ของขวัญ? อย่าบอกนะว่ากระดาษกับปากกาที่นายขอมาตะกี้ จะเอามาเตรียมเป็นของขวัญน่ะหา? เชี่ย นายนี่ขี้ตืดเป็นบ้า! แค่เขียนๆ อะไรมาเป็นของขวัญเองงั้นเหรอ? เมื่อกี้นายก็สร้างปัญหาตั้งเยอะนะ ทั้งขับรถชนทั้งด่าคน สุดท้าย ยังเอาของแบบนี้มาให้อีก?
แต่เฉินกวงกลับไม่คิดเช่นนั้น เขาเข้าใจจางเย่ จึงกล่าวพลางยิ้ม “ทุกคนอย่าดูถูกของขวัญของจางเย่เชียว แค่ลายมือเขาอย่างเดียวก็มีค่ามากแล้ว”
มีค่า?
ก็จริง จางเย่เป็นถึงนักลิปิกรนี่นะ!
เสี่ยวตงยิ้มเฝื่อน “จางเย่ นายขอโทษตั้งสามหนแล้วนะ ช่างมันเถอะ”
จางเย่ยื่นกระดาษให้เธอ “หึหึ คุณดูสิว่าชอบของขวัญชิ้นนี้ไหม ถ้าไม่ชอบผมจะเปลี่ยนให้ใหม่”
“ต้องชอบแน่นอน” เสี่ยวตงกล่าว จากนั้นก็ก้มหน้าลงดู
หลีเสี่ยวเสียนกับเอมี่ก็พากันเข้ามาดูด้วย
จากนั้น ทั้งสามก็ตกตะลึง!
นี่คือ?
นี่คือบทเพลง?
เป็นเพลงที่จางเย่เขียนขึ้นด้วยตนเอง??
เอมี่ตื่นเต้นขึ้นมาทันที “พี่ตง!”
หลีเสี่ยวเสียนกลืนน้ำลายเอื๊อก พวกเธอย่อมรู้ว่าบทเพลงที่จางเย่แต่งมีความหมายยังไง ทั้ง ‘ดอกไม้ของสตรี?’ ‘ขอเราอายุมั่นขวัญยืน?’ ‘I Believe?’ ‘‘จดหมายถึงบ้าน?’ มีเพลงไหนไม่ฮิตไปทั่วประเทศบ้างล่ะ! เพลงของจางเย่แม้แต่เวทีคืนส่งปี CCTV ก็เคยขึ้นมาแล้ว! กระทั่งซูเปอร์สตาร์ สตาร์ควีนอย่างจางหย่วนฉีซึ่งมีความสัมพันธ์อันดียิ่งกับเขา คิดจะให้จางเย่แต่งเพลงให้สักเพลงยังต้องตอบรับเป็นแขกรับเชิญรายการให้เขาก่อนจึงจะได้มา!
มองดูเนื้อเพลง
มองดูทำนองเพลง
พวกเสี่ยวตงทั้งสามคนล้วนรู้สึกปลื้มปีติอย่างที่สุด เริ่มฮัมเพลงขึ้นมาในใจ
ยิ้ม ก็ชื่นใจ หน้าบึ้งตึงแล้วฉันปวดใจ
ไม่ว่างสนใจตัวเอง รู้สึกไปตามเธอเท่านั้น
เธอจะไปหนใด หอบเอาใจฉันไปเสมอ
ต้องมนต์สะกดเธอแล้ว ปล่อยไว้ไม่มีความหมาย
เธอคือสายฟ้า เธอคือแสง เธอคือเทพนิยายเพียงหนึ่ง
ได้แต่รักเธอ You-are-my-super-star
เธอส่องทาง ให้ศรัทธา ไม่มีทางไหนจะดีกว่า
ได้แต่รักเธอ You-are-my-super-star [1]
นี่มัน…
เสี่ยวตงยินดีสุดขีด!
เอมี่เองก็ตื่นเต้น!
เพลงนี้ช่างเหมาะกับวงของพวกเธอเหลือเกิน!
มีค่า?
พวกเธอเข้าใจแจ่มแจ้ง เดิมทีเพลงนี้ไม่อาจใช้เงินซื้อมาได้เลย! จางเย่ไม่เคยเขียนเพลงให้คนอื่นเพื่อเงินเลยสักครั้ง!
“จางเย่!” แต่เสี่ยวตงยิ่งรู้ ก็ยิ่งไม่อาจรับเอาไว้ได้ รีบคืนกระดาษแผ่นนี้ให้จางเย่ “นี่มันไม่เหมาะสม ไม่เหมาะสมจริงๆ!”
ทุกคนมองอย่างฉงน
อะไร?
เศษกระดาษแผ่นเดียวยังปฏิเสธอะไร?
จางเย่ไม่รับ “ไม่มีอะไรไม่เหมาะสม แค่ชอบก็พอแล้ว”
หลีเสี่ยวเสียนพูดทันที “พวกเราชอบมากเหลือเกินค่ะ!”
จางเย่ “งั้นก็ใช้ได้ เก็บไว้เถอะครับ”
ดาราเพื่อนสนิทคนหนึ่งของเสี่ยวตงทนไม่ไหว “เสี่ยวตง ได้ของอะไรดีๆ เหรอ?”
เสี่ยวตงหัวเราะฝืด “จางเย่แต่งเพลงเป็นของขวัญวันเกิดให้ฉันน่ะ!”
หา?
แต่งเพลง?
แต่งสดๆ?
สีหน้าทุกคนตะลึงงัน พวกเขาเพิ่งจะเข้าใจ อย่าบอกนะว่าที่จางเย่ขอกระดาษกับปากกามาเมื่อกี้ ก็เพื่อเขียนเนื้อเขียนทำนองเพลงออกมาน่ะ! เชี่ยนายก็โคตรไวเกินไปแล้ว! บนเวทียังร้องไม่ทันจบเพลงนายก็เขียนได้เพลงหนึ่งแล้ว? แถมดูจากท่าทางของพวกเสี่ยวตงแล้ว เพลงนี้ยังดีมากอีก?
ย่อมเป็นเพลงดีแน่ เพราะนี่คือเพลง ‘Super Star’ ชื่อดังของวงที่มีสมาชิกสามคนอย่าง S.H.E. จากโลกเดิมของจางเย่ เป็นบทเพลงที่ครั้งหนึ่งเคยฮิตไปทั่วในโลกเดิม! เพลงแบบนี้จางเย่ถือว่าชาตินี้ตนคงไม่ได้นำไปร้องเอง นำมาเป็นของขวัญ จึงนับว่าเหมาะสม
นักร้องสาวคนหนึ่งรีบพุ่งเข้ามา “ขอพวกเราดูหน่อยสิ!
เสี่ยวตงได้ยิน ก็รีบเก็บ “คงไม่ได้หรอก นี่เป็นความลับจ้ะ ความลับ!”
“ทำไมกันล่ะ?” นักร้องสาวคนนั้นผิดหวัง
เสี่ยวตงพึมพำกับตนเองอยู่ชั่วขณะ “อัลบั้มถัดไป ฉันจะเอาเพลงนี้ขึ้นเป็นเพลงหลักล่ะ!” แล้วหันไปหาจางเย่ พร้อมกล่าว “ฉันอยากให้นายแต่งเพลงให้มาตลอดเลย แต่ไม่กล้าออกปาก วันนี้นี่ต้อง…ขอบคุณมาก!”
เฉินกวงอิจฉาไม่หาย เข้ามาพูดบ้าง “จางเย่ ใกล้วันเกิดฉันแล้วเหมือนกันนะ!”
จางเย่ “...”
ใครจะรู้ว่าฟ่านเหวินลี่ก็พูด “ถึงวันเกิดฉันจะผ่านไปแล้ว แต่จัดอีกรอบก็ได้นะ”
จางเย่ “...”
ทุกคนพากันหัวเราะร่า
เพียงพริบตา เรื่องที่เมื่อครู่เจี่ยงฮั่นเวยบาดหมางกับจางเย่ก็ดูคล้ายจะจางลงไปแล้ว
……
ข้างนอก
รถ BMW Series 7 คันหนึ่งซึ่งท้ายรถบุบอย่างรุนแรงกำลังแล่นปุเลงไปบนท้องถนน
เจี่ยงฮั่นเวยนั่งหน้าซีดเผือดอยู่ในรถ ไม่พูดไม่จา
พวกครูฝึกที่อยู่ด้านข้างเขาต่างหดหู่สุดขีด ตั้งแต่เข้าร่วมโรงฝึกสกุลเจี่ยงมา ในวงการบันเทิงพวกเขาเคยเผ่นราบสักครั้งเมื่อไรกัน? ไม่เคยได้รับความอัปยศใหญ่หลวงเท่าวันนี้มาก่อน!”
“ลูกพี่เจี่ยง!”
“พูดอะไรบ้างสิครับ!”
“มันเพราะอะไรกันแน่? ทำไมพวกเราต้องหนีด้วย?”
“ใช่แล้ว จัดการหล่อนสิ!”
“ผู้หญิงคนเดียว จะทำอะไรได้? พวกเราหนีมาแบบนี้ มันตอกหน้าตัวเองชัดๆ! ผู้คนจะหัวเราะเยาะเราตั้งเท่าไร!”
พวกเขาไม่เข้าใจเลยสักนิด!
เจี่ยงฮั่นเวยยังคงปิดปากเงียบ!
“ลูกพี่เจี่ยง!”
“ลูกพี่เจี่ยง!”
ท้ายที่สุด เจี่ยงฮั่นเวยถูกเซ้าซี้จนรำคาญ จึงตะคอก “ไม่หนีแล้วจะทำอะไรได้อีก? หา? พวกแกแม่งก็เอาแต่พูดง่าย รู้บ้างไหมว่าผู้หญิงคนนั้นเป็นใคร?”
พวกครูฝึกถามเป็นเสียงเดียวกัน “หล่อนเป็นใครกันแน่?”
เจี่ยงฮั่นเวยสั่นสะท้าน “เธอชื่อเหราอ้ายหมิ่น!”
“เหราอ้ายหมิ่น?”
“วงการบันเทิงมีคนชื่อนี้ด้วยเหรอ?”
“เส้นสายใครเหรอ?”
“เอ๊ะ ชื่อนี้คุ้นๆ อยู่นะ?”
แต่เพิ่งจะพูดได้ไม่เท่าไร จู่ๆ คนเหล่านี้ก็พลันมีปฏิกิริยา แต่ละคนหน้าซีดตัวสั่นทันที หวาดหวั่นจนเสียงเปลี่ยน!
“เหราอ้ายหมิ่น?”
“ปรมาจารย์สำนักฝ่ามือแปดทิศ…เหราอ้ายหมิ่น!?”
“เชี่ย!”
“เป็นไปได้ยังไง!”
“นี่ นี่มันเป็นไปไม่ได้!”
“ปรมาจารย์แห่งยุทธภพ ทำไมถึงมาเป็นผู้จัดการดาราได้? อย่าว่าแต่ดาราระดับเออย่างจางเย่เลย ต่อให้แม่งเป็นซูเปอร์สตาร์ระดับเอสนานาชาติ ก็เป็นไปไม่ได้!”
พวกเขาต่างตกใจจนขวัญผวา!
แผ่นหลังพลันเปียกชุ่มไปด้วยเหงื่อ ยิ่งเมื่อนึกเรื่องที่พวกเขาชี้หน้าด่าหนึ่งในปรมาจารย์แห่งยุทธภพไปเมื่อครู่ ทุกคนก็รู้สึกแข้งขาอ่อนยวบ
มิน่าล่ะลูกพี่เจี่ยงถึงกลับหลังหันเผ่นหนี!
ไม่หนีแล้วจะทำอะไรได้?
จะไปสู้กับเธองั้นเรอะ?
ต่อให้พวกเขาขนกันมาทั้งกองก็ยังสู้แขนข้างเดียวของเธอไม่ได้เลยด้วยซ้ำ!
เจี่ยงฮั่นเวยกล่าว “พวกแกถามฉัน แล้วฉันแม่งจะไปถามใครล่ะวะ? แม่งฉันจะไปรู้ว่าปรมาจารย์ผู้ยิ่งใหญ่แห่งยุคจะมาเป็นผู้จัดการให้จางเย่ได้ยังไง!” ใช่แล้ว ถ้าเขารู้ล่ะก็ ให้ตายก็คงไม่ประกาศออกไปอย่างนั้นหรอก เจอเหราอ้ายหมิ่นเมื่อไรจะอัดเมื่อนั้น? รนหาที่ตายชัดๆ! ต่อหน้าจางเย่เขาก็ไม่กล้าเบ่งเกินไปแล้ว นับประสาอะไรกับต่อหน้าปรมาจารย์? จะยกมือขึ้นยังไม่กล้าเลยด้วยซ้ำ!
เจี่ยงฮั่นเวยรู้ว่าครั้งนี้ตนปัญญาอ่อนไปแล้ว!
เป็นเขาเองที่ทำให้จางเย่นำพาไปเจอองค์เจ้าแม่!
“ยังมีเรื่องที่พวกแกยังไม่รู้อีก” เรื่องมาถึงตอนนี้ เจี่ยงฮั่นเวยไม่มีอะไรที่พูดไม่ได้แล้ว “พวกแกไม่ใช่คนในยุทธภพ ก็เลยได้ข่าวช้า จางเย่เองก็ไม่ใช่คนธรรมดา เคยได้ยินเรื่องมวยไทเก๊กที่สาบสูญไปกว่าร้อยปีรึเปล่าล่ะ? ตอนนี้ผู้สืบทอดมวยไทเก๊กได้ปรากฏตัวอีกครั้งแล้ว และขึ้นเวทีประลองพร้อมกับเหราอ้ายหมิ่นในงานชุมนุมใหญ่แลกเปลี่ยนศิลปะการต่อสู้เมื่อหลายวันก่อน คนผู้นั้นก็คือจางเย่นี่แหละ!”
ว่าไงนะ?
จางเย่คือผู้สืบทอดมวยไทเก๊ก?
ร่วมมือกำเหราอ้ายหมิ่นกำราบสองปรมาจารย์?
จางเย่คนเดียวไล่ถล่มสำนักใหญ่จนพังราบคาบ?
ฟังคำพูดของเจี่ยงฮั่นเวยแล้ว พวกครูฝึกศิลปะการต่อสู้ได้แต่ขนลุกซู่อีกครั้ง!
คนหนึ่งเป็นผู้สืบทอดมวยไทเก๊ก!
คนหนึ่งเป็นปรมาจารย์ยุทธภพ!
เช็ดแม่ง! สองคนนี้
แล้วทั้งวงการแม่งยังจะมีใครทำอะไรไอ้สองคนนี้ได้อีกเล่า!?
=*=*=*=*=*=*=*=*=*=*=*=*=*=
[1] เพลง Super Star วง S.H.E. เป็นเพลงในอัลบั้มที่สี่ ปล่อยออกมาในวันที่ 22 สิงหาคม ปี 2003


[Go To Next Chapter]( ./58.md)