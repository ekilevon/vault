##บทที่ 1017 : ดอกไม้ต้องฝนเดือดแล้ว!
เรื่องราวเกิดขึ้นกะทันหันเกินไป!
กะทันหันจนทีมรายการ ‘เดอะแมสก์ซิงเกอร์’ ต่างสับสนงุนงง!
หูเฟยตวาดทันใด “เล่นบัดซบอะไรของมัน!”
โหวเกอพูดอย่างโมโห “อาจารย์หลีอวี้ทำบ้าอะไรเนี่ย?”
ต้าเฟยเองก็ไม่เข้าใจเช่นกัน “อะไร? ทำไมเขายอมรับหน้าตาเฉยอย่างงั้นล่ะ? ไม่มีใครพูดอะไรสักหน่อย! ทุกคนก็แค่เดาเฉยๆ! ไม่มีใครแน่ใจว่าทานตะวันเป็นเขาสักหน่อย!”
เสียวหลวี่เองก็หน้าถอดสี “แบบนี้มันตั้งใจแน่ๆ ก่อนเริ่มรายการก็เคยบอกแล้วว่าไม่อนุญาตให้ผู้เข้าแข่งขันเปิดเผยตัว! ถึงจะมีคนจำได้ ก็ห้ามพูดจนกว่าจะถึงเวลาถอดหน้ากาก สัญญาก็เขียนไว้ นักร้องต้องให้ความร่วมมือ แล้วอาจารย์หลีอวี้เป็นบ้าอะไรกัน!”
“นี่มัน…”
“จงใจเห็นๆ!”
“แล้วจะกลบเกลื่อนยังไง? ปิดบังต่อไปไม่อยู่แล้ว!”
“บอกว่าโดนแฮ็ก? จะมีคนเชื่อไหม?”
“ไอ้หยา นี่มันหาเรื่องปวดหัวให้เราชัดๆ! อีกเดี๋ยวก็จะอัดรายการอยู่แล้ว!”
“ทานตะวันคือหลีอวี้จริงเหรอ?”
“ใช่”
ความจริงแล้วเรื่องตัวจริงของหน้ากากทานตะวันนั้น แม้แต่ทีมงานส่วนใหญ่ก็ไม่ทราบ แต่เมื่อได้ดูเวยป๋อ แล้วเห็นสีหน้าของหูเฟยกับพวกโหวเกอ ต้าเฟย ก็รู้แล้วว่าเป็นเรื่องจริงแน่นอน หน้ากากทานตะวันใต้ดวงดาวก็คือศิลปินชื่อดังชาวฮ่องกง เป็นดาราภาพยนตร์ที่มีอิทธิพลในวงการมานานหลายปีนามว่าหลีอวี้!
หูเฟยเสียงดัง “ทานตะวันมารึยัง?”
“ยังไม่มา” สตาฟที่มีหน้าที่ติดต่อกับหน้ากากทานตะวันตอบ
หูเฟยหยิบโทรศัพท์มือถือขึ้นมาโทรหาอีกฝ่ายทันที
ต่อสายติดแล้ว แต่คนที่รับสายกลับเป็นผู้ช่วยของหลีอวี้
หูเฟยพูดตรงไปตรงมา “ผู้ช่วยสวี กรุณาบอกอาจารย์หลีอวี้ด้วย ให้ลบเวยป๋อเดี๋ยวนี้ ตอนนี้ยังพอกลบเกลื่อนทัน ทำเท่าที่ทำได้”
ผู้ช่วยสวี “ทำไมล่ะ?”
หูเฟยอธิบายอย่างชัดเจน “จุดขายของรายการเราคือการที่ผู้เข้าแข่งขันสวมหน้ากาก บนสัญญาก็ระบุชัดว่าไม่อนุญาตให้เปิดเผยตัวตน ไม่งั้นจะถ่ายรายการต่อได้ยังไง? ในเมื่อรู้สถานะของอาจารย์หลีอวี้กันหมดแล้วใส่หน้ากากไว้จะมีความหมายอะไร? แล้วรายการพวกผมจะทำยังไง? เรื่องนี้ส่งผลกระทบร้ายแรงต่อทางรายการ อีกทั้ง ไม่ยุติธรรมต่อผู้เข้าแข่งขันคนอื่นด้วย ด้วยสถานะและตำแหน่งในวงการบันเทิงของอาจารย์หลีอวี้ พอเขาเปิดเผยตัวแล้ว ผู้เข้าแข่งคนอื่นจะแข่งยังไง? จะต้องร้องเพลงอีกเหรอ? ต่อจากนี้ไปแชมป์ทุกสัปดาห์ก็มีแค่อาจารย์หลีอวี้น่ะสิ!”
ไม่มีรายการใดที่ดำเนินอย่างราบรื่นไปตลอด อย่างเรื่องปัญหาศิลปิน จะรายการไหนก็อาจเกิดปัญหาได้ทั้งนั้น บางคนทำตัวกร่าง บางคนจุกจิกเรื่องมาก บางคนทะเลาะโต้เถียงกลางรายการ สารพันปัญหาที่สุดแสนจะคาดเดาได้ บางครั้งเมื่อเกิดเรื่องแล้วสามารถเจรจาแก้ไขได้ก็ดีไป แต่ในครั้งนี้ ทีมรายการกับฝั่งผู้ช่วยกลับไม่อาจตกลงกันได้
ผู้ช่วยสวีฟังจบก็กล่าว “ผู้กำกับหู อย่างแรกนะ เป็นแฟนคลับต่างหากที่เดาสถานะของอาจารย์หลีอวี้ ทางฉันไม่ได้เป็นคนเปิดประเด็น สไตล์ของอาจารย์หลีอวี้น่ะฉันรู้ดี เขาเป็นคนที่ไม่เคยพูดขัดใจใคร จะให้เขานิ่งเฉยต่อแฟนคลับ ความจริงก็เหมือนต้องโกหก เขาทำไม่ลงหรอก ดังนั้นถึงได้พูดออกไป อีกอย่าง ที่คุณบอกว่าจะมีผลกระทบต่อรายการ ผมเห็นด้วย แต่ก็เป็นผลกระทบในแง่บวกนี่ มีชื่อเสียงของอาจารย์หลีอวี้อยู่ทั้งคน จะต้องเพิ่มเรตติ้งรายการคุณได้ไม่น้อยแน่! ผมไม่เข้าใจจริงๆ ว่าทำไมพวกคุณไม่ดีใจ?”
ฟังเขาพลิกลิ้นหน้าตาเฉย หูเฟยก็เดือดเป็นไฟ!
เสแสร้งสิ้นดี!
คิดว่าคนเขาโง่รึ?
หูเฟยกล่าว “คุณไม่ต้องมาพูดเรื่องนี้กับผม แผนรายการจะเป็นยังไงขึ้นอยู่กับทีมรายการ ผมหรือคุณกันแน่ที่เป็นผู้กำกับ? ลบเวยป๋อเดี๋ยวนี้!”
ผู้ช่วยสวี “เรื่องนี้ผมตัดสินใจไม่ได้ ทำได้แค่ติดต่ออาจารย์หลีอวี้ ผลลัพธ์จะออกมายังไงผมไม่รู้ วางก่อนล่ะ!”
ตู๊ด ตู๊ด
อีกฝ่ายตัดสายไปดื้อๆ!
หูเฟยสีหน้าทะมึนด้วยความขุ่นเคือง
โหวเกอที่อยู่ข้างๆ ก็ได้ยิน เขาพูดอย่างเดือดดาล “ไม่ได้ก็ถอดออกไปเลย!”
ต้าเฟยเสริม “ใช่ หลีอวี้ละเมิดสัญญาก่อน!”
หูเฟยมองพวกเขาแล้วว่า “จะถอดออกได้ยังไง? กระแสข่าวเป็นลบแน่แบบนั้น แล้วเรตติ้งจากนี้จะเป็นยังไง?”
“นี่มันจะโอหังเกินไปหน่อยไหม?” เสียวหลวี่ว่า “เมื่อก่อนฉันก็ยังมองภาพอาจารย์หลีอวี้ดีอยู่นะ! ทำไมเขาเป็นแบบนี้ล่ะ ไม่เคารพคนอื่นบ้างเลย!” เธอควักโทรศัพท์มือถือขึ้นมาเข้าเวยป๋อ แล้วกล่าวต่อ “พวกคุณดูสิ ประเด็นคือหลีอวี้ไม่ใช่แค่ประกาศสถานะออกไป ยังโพสต์เรียกคะแนนโหวตในเวยป๋ออีกด้วย ให้ทุกคนสนับสนุนเขา ไม่เท่ากับบอกว่าให้ผู้ชมที่มาห้องส่งในวันนี้โหวตให้เขาหรอกเหรอ? นี่ นี่มัน…”
หัวหน้าวงดนตรีไป๋หย่วนเฟยกับสมาชิกในวงเมื่อรู้ข่าวก็รีบมา
ไป๋หย่วนเฟยได้ยินเข้าพอดีก็กล่าว “ผมว่ายกเลิกการอัดรายการวันนี้เถอะ แล้วให้เขาเป็นแชมป์ไปเลย เออ จากนี้ก็ไม่ต้องอัดรายการต่อแล้ว เอาตำแหน่งแชมป์ไฟนอลอะไรให้เขาไปเถอะ!” เขาไม่ได้สนใจไยดีชื่อเสียงของหลีอวี้ เพราะไป๋หย่วนเฟยก็นับว่าเป็นผู้ยิ่งใหญ่คนหนึ่งในวงการเช่นกัน “คอนเซ็ปต์ของรายการคือสวมหน้ากาก ไม่แข่งชื่อเสียง ไม่แข่งเรื่องหน้าตาดี แข่งกันที่ใครร้องดีกว่า อยู่ๆ ทานตะวันก็มาเปิดเผยตัว แถมยังเรียกคะแนนโหวตอีก! แล้วจะทำรายการต่อไปทำซากอะไร!”
ถ้าหูเฟยรู้อย่างนี้แต่แรก คงไม่เชิญหลีอวี้มาแน่นอน!
ไป๋หย่วนเฟย “นักร้องคนอื่นก็รู้เรื่องกันแล้ว ผมไม่รู้จะบอกพวกเขายังไงดีแล้ว ผู้กำกับหู คุณไปคุยเองดีกว่า”
ทันใดนั้น เสียวหลวี่ก็อุทานออกมา “ในอินเทอร์เน็ตเริ่มเอะอะกันแล้ว!”
ทุกคนใจหาย รีบเข้าไปดู
……
ในอินเทอร์เน็ต
มีข่าวออกมาไม่หยุด!
‘ทานตะวันเผยตัวจริงชัด!’
‘หลีอวี้ร่วมรายการเดอะแมสก์ซิงเกอร์!’
‘ตำแหน่งแชมป์เดอะแมกส์ซิงเกอร์คนต่อไป—ทานตะวันใต้ดวงดาว!’
ช่วงเวลาสั้นๆ เพียงหนึ่งชั่วโมง เพียงแค่หนึ่งชั่วโมงเท่านั้น เรตติ้งสนับสนุนของทานตะวันใต้ดวงดาวก็พุ่งขึ้นมาจากเดิมอันดับสาม มาเป็นอันดับหนึ่ง!
ทานตะวัน : 1,100,000โหวต
โจ๊กเกอร์ : 670,000 โหวต
ดอกไม้ต้องฝน : 540,000 โหวต
หลีอวี้นำโด่งแล้ว!
นี่ก็คือชื่อเสียงของเขา นี่ก็คือผลลัพธ์จากการที่แฟนคลับของเขาหลั่งไหลเข้ามาสนับสนุน!
ที่สำคัญที่สุด ยังมีพวกเพื่อนในวงการของหลีอวี้ช่วยโปรโมตอีกด้วย
ดาราภาพยนตร์ชื่อดังฝั่งฮ่องกงไต้หวันคนหนึ่ง “ฮ่าๆ ที่แท้หลีอวี้ก็ไป ‘เดอะแมสก์ซิงเกอร์’ นี่เอง เขาคือทานตะวัน ร้องเพลงเพราะมาก ทุกคนช่วยสนับสนุนเขาด้วยนะ”
ดาราอีกคนหนึ่ง “อาจารย์หลีอวี้สู้เขา ฉันก็ว่าทำไมทานตะวันร้องดีขนาดนี้ ที่แท้ก็เป็นคุณ งั้นก็ไม่แปลกล่ะ สองสัปดาห์แรกคุณร้องไม่จริงจังสินะ สัปดาห์ที่สามคงเอาจริงแล้วสิ? งั้นใครจะสู้คุณได้? เป็นแชมป์เยอะๆ เลยนะ”
เพื่อนศิลปินไม่น้อยส่งเสียงสนับสนุนหลีอวี้
ด้วยเหตุนี้ ชื่อเสียงของทานตะวันจึงเพิ่มสูงขึ้นทุกที เรตติ้งสนับสนุนของเขาก็พุ่งสูงขึ้นไม่หยุด!
ขณะเดียวกัน
แฟนคลับของหลีอวี้ก็ส่งเสียงขึ้นมาบ้าง
“สู้เขาอาจารย์หลีอวี้!”
“รักคุณมากนะคะ!”
“สองตอนก่อนนั่นมันอะไรกัน? ทำไมหลีอวี้ไม่ได้เป็นแชมป์?”
“รายการเล่นตุกติกใช่ไหม?”
“พวกผู้ชมในห้องส่งมันฟังเพลงเป็นมั่งไหมนั่น? เอาโจ๊กเกอร์มาเป็นแชมป์? มันเป็นใคร? จะมาเทียบอาจารย์หลีอวี้ได้ไง?”
“ทานตะวันร้องดีกว่า!”
“ใช่แล้ว โจ๊กเกอร์กับดอกไม้ต้องฝนอะไรนี่ไม่ไหวจริง!”
“ไม้ใกล้ฝั่งนั่นก็ไม่มีอะไรเลยเหมือนกัน อะไรก็ไม่รู้ สัปดาห์ก่อนไม้ใกล้ฝั่งยังได้คะแนนโหวตเยอะกว่าอาจารย์หลีอวี้ขนาดนั้นอีก? นั่นเพราะอาจารย์หลีอวี้ไม่เอาจริงกับพวกนายหรอกนะ!”
“ฮ่าๆๆ พอรู้ว่าทานตะวันคือหลีอวี้ พวกนายก็คิดว่าเขาน่าจะเป็นแชมป์ทุกสัปดาห์งั้นเหรอ?”
“แน่นอนสิ!”
“แน่อยู่แล้ว ชื่อเสียงของอาจารย์หลีอวี้สูงส่งจะตายไป!”
ความคิดเห็นลำเอียงสุดโต่ง
ผู้คนเองก็สนับสนุนเขา
ทานตะวันใต้ดวงดาวได้รับความนิยมพุ่งพรวดขึ้นทุกขณะ!
แต่การกระทำของหลีอวี้กลับส่งผลกระทบแง่ลบต่อ ‘เดอะแมสก์ซิงเกอร์’ เขาทำลายรายการซึ่งทุกคนช่วยกันสร้างขึ้นมาอย่างยากลำบาก! การกระทำของเขาทำเพื่อผลประโยชน์ส่วนตน เอื้อต่อสถานการณ์ของตัวเขาเองเพียงคนเดียว แต่กับกระแสรายการ กับผู้เข้าแข่งขันคนอื่น สิ่งที่เขาทำคือยาพิษร้ายถึงตาย!
……
ในวงการใช่ว่าจะไม่มีคนเข้าใจ
ที่บริษัทเอนเตอร์เทนแห่งหนึ่ง
ฟางเว่ยหงมาหาจางหย่วนฉี “เจ๊จางคะ ทานตะวันคือหลีอวี้หรือคะ?”
จางหย่วนฉีหัวเราะ “ฉันก็ได้ยินมาอย่างนั้น”
ฟางเว่ยหงทิ้งมือลงข้างลำตัว “เขาเปิดเผยตัวเอง? หมายความว่าไงกัน?”
“หมายความว่าเขาจะแพ้ไม่ได้” จางหย่วนฉีกล่าว
ศิลปินหญิงในสังกัดคนหนึ่งที่อยู่ข้างๆ จางหย่วนฉีก็กล่าว “สองตอนก่อนคว้าแชมป์ไม่ไม่ได้ หลีอวี้ก็เลยทนไม่ไหวถึงเปิดเผยตัวเอง เขาคิดจะครองตำแหน่งแชมป์ต่อจากนี้? แต่ทีมรายการจะยอมเหรอ? อาจารย์หลีอวี้เองตั้งแต่ตกจากทำเนียบระดับเอก็พยายามหาทางกลับขึ้นไปตลอด เขาคิดจะใช้รายการนี้เป็นทางผ่านกลับเข้ามาอยู่ระดับเอสินะ? เฮ้อ ตอนนี้ ‘เดอะแมสก์ซิงเกอร์’ ก็ดังมากจริงๆ คิดว่าทีมของเขาน่าจะเป็นคนออกความคิดล่ะมั้ง?”
ฟางเว่ยหงพยักหน้า “แต่ว่าต่อให้รู้ว่าเขาเล่นสกปรกก็ไม่มีประโยชน์ ชื่อเสียงเขาอยู่ตรงนั้นแล้ว ขอแค่ไม่ร้องแย่มากเกินไป ตำแหน่งแชมป์ต้องเป็นเขาแน่นอน นักร้องคนอื่นนอกจากจะเหนือธรรมดา หรือไม่ก็ยอมเผยตัวเองเหมือนกันแล้ว ก็คงไม่มีทางแข่งกับเขาได้หรอก”
……
สถานี BTV
ที่ห้องแต่งตัว
เฉินกวงขมวดคิ้ว “แล้วแบบนี้จะทำรายการกันต่อยังไง?”
หวังจุยซูกระแอม “นี่มัน หลีอวี้จริงๆ เหรอ?”
เฉินอี้ตงกำลังถูกละเลงหน้าโดยช่างแต่งหน้าของเขา “อาจจะไม่มีผลกระทบเยอะอย่างที่พวกเราคิดก็ได้ ผู้ชมในห้องส่งก็ไม่แน่ว่าจะใช่แฟนคลับหลีอวี้กันหมด”
ที่ห้องแต่งตัวข้างๆ
จางเสียส่ายหน้าหนักๆ “ดูท่าทาง แชมป์วันนี้คงต้องเปลี่ยนคนแล้ว”
เอมี่ “ฉันฟังไม่ออกจริงๆ ว่าทานตะวันคือเขา!”
ที่หลังเวที
ณ ห้องประชุมเล็กแห่งหนึ่ง
หูเฟยกับพวกโหวเกอเรียกประชุมเหล่านักร้องยกเว้นทานตะวัน
เมื่อมาถึง หูเฟยก็เอ่ยขอโทษ “ต้องขอโทษทุกท่านด้วย เรื่องนี้พวกเราไม่ดีเอง ก่อนอื่นผมต้องขอขมาทุกคนก่อน”
ไม้ใกล้ฝั่งส่งเสียงสดใสลอดใต้หน้ากาก “เรายังต้องแข่งกันต่อไหมคะ?”
หูเฟยถอนหายใจ “รายการยังต้องอัดต่อแน่นอน พวกเราคิดจะถอดทานตะวันออกจากการแข่งขัน แต่ผลกระทบมันก็จะยิ่งแย่ ซึ่งทางสถานีก็คงไม่อนุมัติ”
หน้ากากนักร้องที่เพิ่มเข้ามาใหม่เอ่ย “ก็คือจะบอกว่า พวกเราสมควรเจอเรื่องแบบนี้?”
เสียงของคนผู้นี้เป็นเสียงผู้ชาย ใช้นามแฝงว่าหน้ากากดอกไม้จีนในวันวาน บนหน้ากากมีดอกไม้สีเหลืองประดับอยู่ดอกหนึ่ง ดูทั้งแปลกตาและมีสีสัน
โหวเกอรีบกล่าว “ไม่ได้หมายความอย่างนั้นครับ พวกเราก็ทราบว่าไม่ยุติธรรมต่อทุกท่าน แต่ว่า…”
หน้ากากมาใหม่อีกคนหนึ่งเป็นผู้หญิง
เธอใช้นามแฝงว่าหน้ากากปวยเล้ง
ปวยเล้งเอ่ยขึ้น “ให้อาจารย์หลีอวี้ถอนตัวไปเองไม่ได้เหรอคะ?”
หูเฟย “ตอนนี้เขาไม่ยอมสื่อสารกับพวกเราเลย อยู่ในห้องพักคนเดียว”
ดอกไม้จีนในวันวาน “แบบนี้มันโกงไม่ใช่เหรอ?”
คำพูดของต้าเฟยค่อนข้างตรง ล้วนเพราะได้รับอิทธิพลมาจากจางเย่ “ใช่แล้วครับ ตอนนี้เขาโกงหน้าด้านๆ! แต่พวกเราทำอะไรไม่ได้เลยสักอย่าง!”
ดอกไม้ต้องฝนไม่พูดอะไร
ไม้ใกล้ฝั่งเอาแต่ฟัง
โจ๊กเกอร์จิบชา ไม่รู้ว่ากำลังคิดอะไรอยู่
ดอกไม้จีนในวันวานกล่าว “ก็แค่รายการบันเทิง แข่งความสามารถแต่ละคน ชนะก็ชนะ แพ้ก็แพ้ จำเป็นต้องเล่นสกปรกอย่างนี้เลยเหรอ? แถมยังเป็นถึงดาราระดับเออีก?”
“เคยเป็น” ปวยเล้งแก้ให้ “เขาโดนอาจารย์จางเขี่ยกระเด็นไปแล้วค่ะ”
ดอกไม้จีนในวันวานคราง “สมน้ำหน้า คนแบบเขา ไม่มีทางเทียบอาจารย์จางได้หรอก ตรงไปตรงมา คำไหนคำนั้นไม่ต้องระแวงอะไร”
หูเฟยกล่าวอีกที “ต้องขอโทษด้วยจริงๆ”
ปวยเล้ง “ผู้กำกับหู ไม่ใช่ความผิดคุณสักหน่อยนะคะ”
ดอกไม้จีนในวันวานเสริม “พวกเราแค่รับไม่ได้กับวิธีเล่นไม่ซื่อของเขาเท่านั้น เรื่องการอัดรายการพวกเราต้องอัดต่อแน่นอนครับ แต่พฤติกรรมของเขาอย่างนี้ละเมิดกติการายการไปแล้ว ไม่มีวิธีอะไรเลยจริงๆ เหรอครับ?”
หูเฟยนิ่งเงียบ
เวลานี้เอง ในที่สุดดอกไม้ต้องฝนก็เอ่ยขึ้น
เมื่อเธอเปิดปาก ก็ทำให้ทุกคนที่โต๊ะตะลึง “ทีมรายการถอดเขาออกไม่ได้? ทานตะวันเองก็คงไม่ยอมถอนตัวสินะคะ?”
หูเฟย “มันก็...”
ดอกไม้ต้องฝนพยักหน้า “ถ้าอย่างนั้น ทำไมไม่คัดเขาออกแทนล่ะ?”
ทุกคนตะลึงงัน!
คัดออก?
คัดใครออกนะ?
ทานตะวัน? หลีอวี้?
เชี่ยแบบนี้ใครจะทำได้ล่ะ? คนมันเผยตัวจริงไปแล้ว! ต่อให้เขาร้องเหมือนเบ่งขี้ก็มีคนดูโหวตให้เขาอยู่ดี!
ปรากฏ ดอกไม้ต้องฝนก็พูดต่อมาว่า “เดี๋ยวตอนจับฉลาก ใครได้เจอกับทานตะวัน ฉันขอแลก!” พูดจบ ดอกไม้ต้องฝนก็ออกจากห้องประชุมไป
ไม้ใกล้ฝั่งมองตามเธอแล้วหัวเราะ
ปวยเล้งสูดหายใจเฮือก
ดอกไม้จีนในวันวานค่อนข้างทำตัวไม่ถูก
หูเฟย กับพวกโหวเกอ ต้าเฟย และคนอื่นๆ ต่างมองหน้ากัน!
คัดหลีอวี้ออก?
ต้องเป็นทางออกที่ดีที่สุดแน่นอน!
แต่ว่านี่ มันจะเป็นไปได้หรือ? ดอกไม้ต้องฝนจะทำสำเร็จหรือ? เธอจะเอาชนะหลีอวี้ที่เผยสถานะไปแล้วได้จริงๆ หรือ? เอาละ ต่อให้เป็นไปได้ ดอกไม้ต้องฝนชนะแล้ว แต่รอบถัดไปล่ะ? การแข่งรอบคัดออกหลีอวี้ต้องเข้ารอบแน่! ใครจะขวางเขาได้?
โจ๊กเกอร์เองก็ยิ้มแล้ว เขามั่นใจมากขึ้นทุกทีว่าดอกไม้ต้องฝนจะต้องเป็นสหายของตนแน่นอน นิสัยอย่างนี้ ช่างถูกใจเขายิ่งนัก!


[Go To Next Chapter]( ./118.md)