##บทที่ 1065 : ใกล้รอบชิงแล้ว!
การแข่งรอบสุดท้ายใกล้เข้ามาทุกที
การโฆษณารายการต่อสาธารณชนก็เข้าถึงโค้งสุดท้ายด้วยเช่นกัน พวกเขาโหมกระหน่ำอัดโฆษณาทั้งทางทีวี เว็บไซต์วิดีโอ หนังสือพิมพ์ บทความโฆษณา รวมถึงอีกหลายๆ ช่องทาง
การสนทนาบนอินเทอร์เน็ตก็เป็นไปอย่างคึกคัก
"เห็นโฆษณาสุดท้ายรึยัง?"
"เห็นแล้วๆ!"
"ฮ่าๆ ฉันคุ้นๆ นะ นักร้องรับเชิญของไม้ใกล้ฝั่งน่ะ!"
"คู่หูของโจ๊กเกอร์ก็ปรากฏตัวแล้ว!"
"ทำไมแขกรับเชิญของโจ๊กเกอร์ถึงมีแค่ประโยคแนะนำตัวคำเดียวล่ะ?"
"นั่นสิ แม้แต่เงาก็ไม่มี ไม่มีอะไรทั้งนั้น เรื่องอะไรเนี่ย?"
"มีแค่คำว่า ‘เชิญแขกรับเชิญลึกลับ’ แล้วอะไรคือแขกลึกลับก็ไม่ขยายความต่อ ชื่อดังไหมอะไรยังไงก็ไม่บอก"
"หรือว่าจะเป็นดาราไม่ดัง?"
"ไม่แน่นะ"
"เชี่ย จะไม่ยอมให้ใครเดาออกเลยเหรอ?"
"งั้นโจ๊กเกอร์ก็คงไม่มีชื่อเสียงจริงๆ ละมั้ง? เขาคงรู้จักแค่ดาราระดับซีระดับดี ถึงไม่รู้จะโฆษณายังไงดี ได้แต่บอกว่าเป็นแขกรับเชิญลึกลับ? เรียบๆ ธรรมดาๆ แค่นั้น?"
"ไม่ล่ะมั้ง? ฉันน่ะคาดหวังน่าดูเลยนะ"
"แบบนี้โจ๊กเกอร์คงเสียเปรียบแย่"
"โคตรเสียเปรียบเลยล่ะ ถ้าเกิดแขกรับเชิญไม่ดัง งั้นเขาจะเข้าไปถึงรอบชิงแชมป์ราชาหน้ากากได้ยังไง"
"แบบนี้ฉันยิ่งต้องเชียร์ดอกไม้ต้องฝนแล้วล่ะ"
"ส่วนฉันเลือกไม้ใกล้ฝั่ง!"
"ฉันเป็นแฟนคลับวันเวลา!"
"สถานการณ์แบบนี้โจ๊กเกอร์เสียเปรียบแล้ว ตอนร้องเพลง ‘หลักสากลนิยม’ ก็เหมือนกัน ถึงเขาจะสร้างกระแสมีแรงสนับสนุนมากมาย แต่ว่าคนไม่ชอบเพลงนี้ก็เยอะนะ ขัดแย้งกันน่าดู"
……
 
ที่บ้าน
มีสายเรียกเข้าดังไม่หยุด
สองวันนี้จางเย่แทบไม่ว่างเลย มีคนมากมายโทรหาเขา ซึ่งล้วนแต่เป็นเรื่องเดียวกันทั้งสิ้น
เพื่อนร่วมงานเก่าฮาฉีฉี
"ผู้กำกับจาง ขอตั๋วให้พวกเราหน่อยสิคะ"
"กี่ใบ?"
"คนจากช่องสารคดีซีซีทีวีไปกันหมด เลยส่งฉันมาเป็นตัวแทน ฉันว่าสักสิบกว่าใบน่าจะพอค่ะ"
"ได้ ไม่มีปัญหา"
"ขอบคุณค่ะผู้กำกับ"
จากนั้นก็เป็นบรรดาญาติพี่น้อง
"เย่น้อย"
"อ๊ะ น้าสาม"
"เพื่อนๆ ฉันอยากไปดูการถ่ายทอดสดรายการเดอะแมสก์ซิงเกอร์ เธอหาตั๋วให้ฉันหน่อยได้ไหม?"
"ได้ครับ"
"สามใบก็พอ"
"ได้ครับ ผมจัดการให้"
จากนั้นต่งซานซานก็โทรหาเขา
"จาง ขอตั๋วห้าใบสิ"
"เฮ้ย เธอก็เป็นพิธีกร ยังจะมาขอตั๋วฉันทำไม?"
"เหอะๆ ตั๋วรอบชิงน่ะต้องแย่งชิงกัน มีคนรอตั้งเท่าไหร่ ใบสองใบฉันยังขอได้ แต่ห้าใบน่ะฝันไปเถอะ นายนั่นแหละมีอำนาจพอ ช่วยฉันหน่อย"
"เออๆ รู้แล้ว"
"ไว้จะพาไปกินข้าวนะ"
"รอบก่อนบอกจะเลี้ยงข้าวฉันยังไม่เห็นแม้แต่จาน"
"คราวนี้พูดจริงๆ"
"ได้ ฉันจะยอมเชื่อแล้วกัน"
หลังจัดการเรื่องเล็กน้อยเหล่านี้เสร็จ จางเย่ก็ซ้อมร้องเพลงต่อ
เขาซ้อมเพลงที่จะใช้ในรอบชิงติดกันมาสองวันแล้ว เพื่อการนี้เขาถึงกับสรรหาที่ที่ไม่มีใครรบกวนเพื่อฝึกซ้อม เช้าออกจากบ้าน ดึกดื่นค่อยกลับ มุ่งฝึกซ้อมจนลืมวันลืมคืน ร้องไปไม่ทราบกี่รอบ แต่ก็ยังไม่พอใจ จนสุดท้ายคอแหบแห้ง ศีรษะมึนงง เขาจึงหยุดพักกินบะหมี่ถ้วย จากนั้นเมื่อลองค่อยๆ คิดไตร่ตรองดูก็ทราบเหตุของปัญหา
ไม่ใช่เพราะว่าเขาร้องได้ไม่ดี!
แต่เป็นเพราะจางหย่วนฉีร้องได้ดีเกินไปต่างหาก!
หลังกินหนังสือทักษะร้องเพลงไปหลายร้อยเล่ม จางเย่ก็บังเกิดความรู้สึกว่าไม่มีใครเทียบเสมอตนได้แล้ว ถ้าให้แข่งเรื่องทักษะการร้อง เขาไม่ด้อยกว่าใครแน่นอน จนกระทั่งเมื่อได้ยินจางหย่วนฉีเปล่งเสียงตอนซ้อม เขาจึงค่อยตระหนักว่าที่แท้ตนเป็นเพียงกบน้อยในก้นบ่อ ความจริงแล้วแม้แต่กับดอกไม้ต้องฝนหรือเฉินกวง ก็ยังไม่แน่ว่าจางเย่จะเหนือกว่า จริงอยู่ที่เขาอาจเก่งกว่าคนอื่นบ้างในบางเรื่อง แต่ก็มีอีกหลายด้านเช่นกันที่ผู้อื่นเก่งกว่าเขา และการร้องของจางหย่วนฉีก็ทำให้จางเย่ตื่นรู้ ทำให้เขารู้สึกว่าตนประคองเวทีนี้ไม่ไหว เดิมทีนี่เป็นเวทีของเขา ส่วนเหล่าจางถูกเชิญมาเพื่อช่วยเหลือ ทว่าหลังจบการฝึกซ้อม กลับเป็นจางเย่ที่กลายเป็นตัวประกอบ คนอื่นๆ แม้ฟังไม่ออก แต่ตัวเขาย่อมรู้สึกได้ นี่ไม่ดีแน่!
จะทำอย่างไรดี?
จะให้เหล่าจางลดตัวออมมือไว้หน้าเขาหรือ? อย่างนั้นก็น่าขายหน้าแล้ว!
มีเพียงวิธีเดียว คือต้องให้จางเย่พัฒนาตนเองถึงขีดสุด รอบชิงมีเพียงครั้งเดียว ราชาหน้ากากก็มีเพียงคนเดียว ทั้งยังเป็นการถ่ายทอดสด นอกจากทุ่มเทให้เต็มที่ก็มีเพียงสู้จนสุดชีวิตแล้ว!
เขาเปิดแหวนเกม ค่าชื่อเสียงตอนนี้มีมากจนเขาใช้ได้ตามใจ ไม่ต้องกังวลเรื่องมีไม่พอใช้อีก
เปิดรัศมีแห่งโชค (อัปเกรด)!
—100000！
—100000！
ใช้ล็อตเตอรี่ประเภทแรกตอนนี้!
เพิ่มเดิมพัน: ห้าร้อย!
วงล้อหมุนแล้ว!
เข็มเองก็กระดิกแล้ว!
หนึ่งรอบ…
สองรอบ...
สามรอบ...
หยุดลงที่หมวดทักษะ
กล่องสมบัติ (เล็ก) เปิดออก
‘หนังสือทักษะการเรียบเรียงเพลง’ * 501
เรียบเรียงเพลง?
จับได้ของแบบนี้?
จางเย่ชะงัก แต่ยังคงรู้สึกพึงพอใจ เมื่อคิดดูแล้ว ก่อนหน้านี้เพลงที่เขานำมาใช้นั้นแทบจะเคาะมาจากต้นฉบับในโลกเดิม มีปรับเปลี่ยนก็เพียงเล็กน้อย แต่ไม่ว่าอย่างไรจางเย่ก็ไม่ใช่ผู้เชี่ยวชาญในวงการดนตรี ขั้นตอนการเรียบเรียงเนื้อเพลงหรือจังหวะทำนองต่างๆ ล้วนเป็นทางวงดนตรีที่ช่วยปรับแต่งให้เสียมาก แต่ถ้าหากว่าเขาสามารถเรียบเรียงเพลงเองได้ สถานการณ์ก็เปลี่ยนไปแล้ว จากนี้เขามีแต่จะกล้าร้อง กล้าเป็นตัวของตัวเอง ทั้งสามารถปรับแต่งใส่สิ่งที่ต้องการได้อย่างเต็มที่จนได้เพลงที่เหมาะสมกับตนเองที่สุด โชว์ต่อไปก็จะยิ่งยอดเยี่ยมขึ้นไปอีก!
ของดีนี่!
ขอกินละนะ!
จางเย่กินหนังสือทักษะนั้นเข้าไปทีละเล่มๆ
จากนั้นก็จับรางวัลครั้งที่สอง
เพิ่มเดิมพันไปอีกห้าร้อย
รัศมีแห่งโชค (อัปเกรด) ถูกเปิดใช้งานอีกครั้ง!
หนึ่งรอบ…
สองรอบ…
เข็มหยุดลง!
ยังคงเป็นหนังสือทักษะดังเดิม!
‘หนังสือทักษะขับร้อง’ *501 : เพิ่มทักษะการร้องเพลง
ก่อนนี้เขาเคยจับได้หนังสือชนิดนี้มาแล้ว ทำให้ทักษะการร้องเพลงของจางเย่สูงขึ้นอย่างก้าวกระโดด ซึ่งนี่ก็คือสิ่งที่จางเย่ต้องการมากที่สุดในเวลานี้
ไม่ต้องพูดจา จางเย่รีบเรียนรู้ทันที
ครั้งก่อนเขาได้มาห้าร้อยเล่ม ครั้งนี้ได้มาอีกห้าร้อยหนึ่งเล่ม เมื่อ ‘กิน’ จนถึงเล่มสุดท้าย ระบบของแหวนเกมก็เด้งข้อความแจ้งเตือน!
กินอิ่มแล้ว!
ไม่สามารถเรียนรู้เพิ่มเติมได้อีก!
เช่นเดียวกับผลเพิ่มพลังและผลเพิ่มความอึดก่อนหน้านี้ ซึ่งต่างก็เต็มอยู่ที่หนึ่งพันผล หนังสือทักษะเล่มสุดท้ายก็ไม่สามารถเรียนรู้ได้ ต้องเสียเปล่าไป
หลังปิดรัศมีแห่งโชค จางเย่ก็เริ่มทดลองทันที เปล่งเสียงร้องท่วงทำนองที่เขาร้องซ้ำแล้วซ้ำเล่าจนรู้สึกสะอิดสะเอียน แน่นอน ผลลัพธ์ครั้งนี้เปลี่ยนไปแล้ว นัยน์ตาจางเย่เป็นประกายวาบ แม้ว่าทักษะการร้องของเขาจะไม่ได้พัฒนาขึ้นอย่างเห็นได้ชัด เนื่องจากยิ่งระดับสูง ทักษะนั้นก็ยิ่งมองออกยาก แต่อย่างไรก็กินไปอีกตั้งห้าร้อยเล่มจนอิ่มท้อง แม้จะเพิ่มขึ้นเพียงเล็กน้อย แต่ก็ถือว่าก้าวหน้าแล้ว ทั้งสิ่งที่ก้าวหน้าขึ้นยังไม่ได้มีเพียงทักษะการร้องเพลงเท่านั้น แต่การออกเสียง เทคนิคควบคุมลมหายใจ ทุกอย่างที่เกี่ยวกับการร้องเพลงล้วนก้าวหน้าขึ้นทั้งสิ้น!
เวลาผ่านพ้นไปอีกคืนหนึ่ง
ทดลองร้อง
ปรับเรียบเรียง
ทบทวนซ้ำ
ฝึกต่อไป ฝึกฝนต่อไปเรื่อยๆ
ครั้งนี้แม้แต่พ่อกับแม่เองยังทนมองไม่ได้
"เย่น้อย พักหน่อยเถอะ วันวันทำอะไรน่ะ?" แม่ว่า "ล้อเล่นกับชีวิตอยู่งั้นเรอะ?"
จางเย่ยิ้ม "ช่วยคนอื่นแต่งเพลงน่ะครับ ช่างผมเถอะ แม่กับพ่อนอนก่อนเลย"
พ่อชี้ออกไปท้องฟ้าข้างนอก "ฉันกับแม่แกน่ะนอนจนตื่นแล้ว แกหันไปดูสิว่าตอนนี้กี่โมง ท้องฟ้าสว่างแล้ว"
จางเย่จึงตัดบท "ได้ครับ ผมจะไปนอน"
แม่เร่ง "เร็ว!"
"รู้แล้วๆ" จางเย่ก้มหน้าทำงานต่อ
ชายหนุ่มก็เป็นเช่นนี้เอง ต้องการทำทุกอย่างให้ดีที่สุด อย่างน้อยๆ ก็เท่าที่ความสามารถเขาพอจะทำได้ ไม่อย่างนั้นเขาจะทำซ้ำแล้วซ้ำเล่าอย่างนั้นเหมือนไม่มีวันจบสิ้น บางทีอาจเพราะตัวเขาคงเป็นพวกเพอร์เฟคชันนิสต์เข้ากระดูกดำ และเพราะทั้งการแข่งขันรอบชิงครั้งนี้ยังสำคัญต่อเขาอย่างมาก
จวบจนกระทั่งก่อนถึงวันแข่งขันหนึ่งวัน เขาจึงจัดการเรื่องราวทุกอย่างจนแล้วเสร็จ เขานัดหมายกับเหล่าจางทางโทรศัพท์ ทั้งยังคุยกับวงนักดนตรีและไป๋หย่วนเฟยอีกรอบ
ไป๋หย่วนเฟยตะลึง "คุณเรียบเรียงเองเลยหรือ?"
จางเย่ "ใช้ได้ไหม?"
ไป๋หย่วนเฟย "แม้แต่นักแต่งเพลงที่เก่งที่สุดในวงการยังทำได้มากสุดเท่านี้เอง แต่ว่าคุณคิดเรื่องของคอสตูมกับท่าเต้นหรือยัง? ตอนที่คุณกับกุหลาบป่าร้องประสานเสียง ฉันว่าน่าจะใส่สเปเชี่ยลเอฟเฟกต์สักนิดดีไหม? นักร้องคนอื่นๆ ใส่แสงสีใส่ควันพวกนี้ด้วย คนดูจะยิ่งตะลึง ยิ่งประทับใจ เรื่องนี้ผมไม่ค่อยรู้เรื่องเท่าไร แต่ว่าเรามีมืออาชีพด้านนี้ช่วยออกแบบให้ จะให้ผม..."
จางเย่หัวเราะ "ช่างเถอะ แค่ร้องไปก็พอ"
ไป๋หย่วนเฟย "อย่างนั้นคุณก็ลำบากหน่อยนะ"
จางเย่ "ไม่เป็นไร ผมไม่ชอบแต่งเติมอะไรวุ่นวายอยู่แล้ว"
ไป๋หย่วนเฟย "ได้ ผมทราบแล้ว"
จางเย่ "รบกวนหน่อยนะครับ ขอบคุณมาก"
การแข่งรอบสุดท้าย จางเย่พร้อมแล้ว!




[Go To Next Chapter]( ./166.md)