##บทที่ 984 : ดาราหญิงเดือดร้อนแล้ว
วันต่อมา
พ่อแม่ออกไปซื้อกับข้าวแต่เช้าตรู่
จางเย่พอล้างหน้าแปรงฟันเสร็จ เมื่อปิดประตูห้องเข้ามาแล้วก็นั่งแต่งเพลงในห้อง แม้ว่ายังมีเวลาก่อนการแข่งขันในรายการ ‘เดอะแมสก์ซิงเกอร์’ อยู่ช่วงหนึ่ง แต่เขาก็ต้องเตรียมการล่วงหน้าไว้เล็กน้อย ในสมองเขามีเพลงมากเกินไปจนว่ากันตามตรงแล้ว เขาไม่รู้ว่าจะเอาเพลงไหนไปร้องดี
เพลงนี้?
ไม่ไหว ธรรมดาเกินไป
เพลงนั้น?
ก็ไม่ได้ ไม่เหมาะกับเขา
หรือจะเป็นเพลงโน้น?
อืม เพลงนี้ได้ ทำรายชื่อเผื่อเลือกไว้แล้วกัน
ทำอยู่ชั่วโมงเต็มๆ จางเย่ก็ยังเลือกรายการเพลงได้ไม่เสร็จ สุดท้ายต้องพักเอาไว้ชั่วคราว วันนี้เขาขาดแรงบันดาลใจ ถ้างั้นก็หยุดก่อน ไว้ค่อยคิดใหม่ทีหลัง จากนั้นเขาก็ตัดสินใจฝึกทักษะร้องเพลง ยังไงนี่ก็คืออาวุธของเขา ถ้าเสียงไม่ดี ร้องได้ไม่ดี ต่อให้เลือกเพลงยอดเยี่ยมแค่ไหนก็ไร้ประโยชน์ถ้าไม่อาจสร้างความหวั่นไหวแก่จิตใจของผู้ฟัง ทั้งการแสดงบนเวที การเรียบเรียงเพลง และการควบคุมบรรยากาศบนเวที ล้วนมีผลต่อภาพและเสียงที่ผู้ชมได้รับ ซึ่งจะกระทบต่อคะแนนในตอนท้ายทั้งสิ้น
หลายวันนี้ เขายังมีต้องทำยังมีอีกมาก
ค่อยๆ ทำไปแล้วกัน
"อา..."
"โอ..."
"โอ้เธอ..."
เขาเริ่มส่งเสียงร้อง ทำการฝึกซ้อมด้วยตนเอง เรื่องนี้ก็เหมือนกับศิลปะการต่อสู้ คือเรียนรู้เพียงทฤษฎีไม่เพียงพอ แต่ต้องฝึกซ้อมด้วย ไม่เช่นนั้นต่อให้จางเย่กินผลเพิ่มเสน่ห์ (เสียง) และหนังสือทักษะร้องเพลงเข้าไปถึงอย่างละห้าร้อย เขาก็ไม่มีทางสามารถแสดงผลลัพธ์ออกมาได้อย่างเต็มที่
ในการออดิชั่นที่สถานีเมื่อวาน พอเห็นว่านักร้องหน้ากากคนอื่นๆ ต่างก็มีเสียงดีจนต้องทึ่ง เขาก็รู้สึกกดดัน แน่นอนว่าเขาต้องเตรียมการมากขึ้น จางเย่รู้ว่าถ้าเขาขึ้นเวทีทั้งแบบนี้ ต้องไม่มีทางชนะแน่ เวทีนี้จะระดมเหล่านักร้องชั้นหัวกะทิของประเทศมา ย่อมต้องมีนักร้องเก่าที่ร้องเพลงมาสิบยี่สิบปีที่จางเย่ไม่อาจเทียบชั้นได้แน่นอน
หนึ่งวัน
สามวัน
ห้าวัน
ตลอดหลายวันนี้ เขาไม่ทำอะไรทั้งสิ้น ทุกวันใช้ไปกับการฝึกฝน ทุกวันใช้ไปกับการวอร์มเสียง
ขึ้นเสียงสูงได้แค่ไหน
ดัดเสียงได้นานแค่ไหน
เสียงทุ้มลงได้ถึงขนาดไหน
ปรับลมหายใจอย่างไร เนื้อเสียงกลมพอหรือไม่
จางเย่มุ่งค้นหาขีดจำกัดของตนให้กระจ่าง ทั้งเสียง ทั้งทักษะการร้อง จางเย่ใช้เวลาหลายวันนี้ทำความเข้าใจเรื่องเหล่านี้อย่างลึกซึ้ง จนรู้ชัดถึงมาตรฐานของตนเอง เพราะมีแต่ต้องทำแบบนี้ เขาจึงจะสามารถเน้นจุดเด่นและหลีกเลี่ยงจุดด้อยของตนได้อย่างเต็มที่
……
โฆษณาของ ‘เดอะแมสก์ซิงเกอร์’ ยังคงเป็นกระแสร้อนแรง
วันนี้ หูเฟยโทรมา
"จางเอ้อร์ จะถ่ายโฆษณาแล้ว"
"เยี่ยม"
"มีคำแนะนำไหม?"
"คุณเป็นผู้กำกับ ผมไม่มีคำแนะนำอะไร ถ้าอยากให้ผมช่วยคิดคำโปรยหรืออะไรก็ไม่มีปัญหา ถ่ายยังไง แล้วแต่คุณเลย"
"จะไม่เข้ามาร่วมด้วยจริงๆ?"
"ฮ่าๆ ผมบอกแล้ว ผมรับหน้าที่แค่วางแผน พี่หู ผมน่ะกำลังโดนแบนอยู่นะ ขอผมพักอีกสักสองวันน่า"
"ไม่ได้ รีบมาเลย นายต้องมาแนะนำพวกทีมงานนะ"
"ไปถ่ายกันที่ไหนน่ะ?"
"ไม่ไกลหรอก แถวๆ ชานเมืองหลวงนี่เอง"
"เอ่อ...ก็ได้"
“แค่ถ่ายโฆษณาให้เห็นคอนเซปต์ ผู้เข้าแข่งขันไม่จำเป็นต้องไป เราสร้างบรรยากาศเหมือนงานชุมนุมยุทธภพ ให้ยอดฝีมือภายใต้หน้ากากจากทั่วทุกสารทิศเผชิญหน้ากันในศึกตัดสินชีวิต เราต้องการความรู้สึกของยอดฝีมือที่ต่อยตีกัน เลยเช่าโรงฝึกเอาไว้ ที่นั่นบรรยากาศเหมาะกับที่เราต้องการ ทิวทัศน์ก็ไม่เลว เราจะลองไปดูสถานที่จริงอีกทีว่าจะสร้างบรรยากาศและผลลัพธ์ที่เราต้องการได้ไหม”
“โรงฝึก？”
“ใช่ เป็นที่ดินของสำนักมวยสกุลเหลียน ที่นั่นเป็นสำนักมวยของแท้ มีการสืบทอด ไม่เหมือนโรงฝึกบางแห่งที่สร้างเรื่องหลอกลวงเอาเงินค่าเข้าร่วม ทางนั้นไม่ค่อยรับคนนอกเท่าไหร่ มีหนังเก่าเรื่อง ‘ศึกมรณะ’ เคยดูไหม? ครึ่งหลังถ่ายที่นี่เอง เพราะงั้นมีชื่อเสียงพอสมควร บ้านสองหลังที่ปรากฏในหนังก็มาดังเอาตอนหลัง นักท่องเที่ยวบางส่วนถูกดึงดูดจนกลายเป็นสถานที่ท่องเที่ยวเล็กๆ ไปแล้ว ได้ยินว่าหนังที่หนิงหลันเป็นดารานำก็จะไปถ่ายนอกสถานที่ในอีกไม่กี่วันนี้เหมือนกัน”
สำนักมวยสกุลเหลียน?
ไม่รู้จัก เขาไม่รู้จักสำนักใหญ่น้อยในยุทธภพมากนัก
"ช่างเถอะพี่หู ผมไม่ไปดีกว่า"
"อ่าว? ทำไมล่ะ?"
"ถ้าเป็นโรงฝึก ผมไม่ไปร่วมวงด้วยดีกว่าครับ"
"ทำไมล่ะ? พรุ่งนี้ไปแต่เช้า เย็นก็กลับแล้ว ไม่ได้รบกวนอะไรเธอมากนี่นา เธอไม่ได้ทำงาน ยังมีอะไรต้องทำอีกเหรอ?"
"ผมไม่ไปครับ"
"เมื่อกี้บอกว่าจะไปนี่?"
"เอ่อ"
จะให้บอกว่าเขาเป็นคนที่ยุทธภพชิงชัง?
ต่อให้บอกไป หูเฟยก็ไม่เชื่อ!
จางเย่คุยเรื่องแนวคิดในการทำโฆษณาชิ้นนี้กับหูเฟย เสนอความเห็นของตัวเองบางส่วนก่อนวางสาย สำหรับวงการศิลปะการต่อสู้แห่งชาติแล้วนั้น จางเย่ถือคติว่าถ้าอีกฝ่ายไม่มารังควานฉัน ฉันก็จะไม่รังควานพวกนาย พวกเราอยู่ห่างกันสักหน่อย จะได้ไม่ต้องขัดตากันนัก เขาไม่กังวลเรื่องโฆษณา เพราะเมื่อโฆษณาเสร็จเรียบร้อย ก็ใกล้วันแข่งแล้ว จางเย่ต้องทำการฝึกซ้อมร้องเพลงของเขาให้ดีที่สุด
ยังคงฝึกร้องเพลงต่อไปอีกหนึ่งวัน
อย่างไรก็มีแนวเพลงออกมาเรียบร้อยแล้ว
คราวนี้เขาต้องใช้เพลงที่แต่งเองทั้งหมด ดังนั้นภาระงานจึงหนักหนากว่าคนอื่นมาก เขาต้องแต่งเพลงเองทั้งสิ้น อย่างน้อยๆ ก็สร้างภาพรวมออกมาก่อนสื่อสารกับเหล่านักดนตรีและผู้อำนวยการเพลงที่เดอะแมสก์ซิงเกอร์เชิญมา
……
วันต่อมา
ราวแปดเก้าโมงเช้า
จางเย่ยังคงนอนอยู่บนเตียง พลันกลับได้ยินเสียงสัญญาณจากมือถือ เป็นเสียงโปรแกรมแชทแจ้งเตือนข้อความเข้ารัวๆ ปลุกเขาขึ้นมา
ใครน่ะ?
ใครส่งกัน?
จางเย่หยิบมือถือมาด้วยความง่วงงุน อ้อ เป็นแก๊งคนบ้าที่รวมเหล่าดาราระดับ S และระดับ A เข้ามาอยู่ด้วยกันนี่เอง
ในเมื่อตื่นแล้ว เขาจึงมองข้อมูลที่ปรากฏตรงหน้า
เห็นข้อความนับร้อย จางเย่ยิ่งอ่านยิ่งงุนงง
ข้อความแรกของเช้านี้เป็นของหนิงหลันเมื่อสิบกว่านาทีก่อน
หนิงหลัน "ช่วยด้วย"
ฮั่วตงฟาง "อะไรเหรอ?"
เสี่ยวตง "เกิดอะไรขึ้นเจ๊หนิง?"
ฟ่านเหวินลี่ "เป็นอะไร?"
คนตอบกลับมาไม่น้อย
หนิงหลันส่งอีโมติคอนยิ้มเจื่อน กล่าวว่า "เช้านี้มาถ่ายละครที่เหลียนเจียโกว ทีมงานมีเรื่องเข้าใจผิดนิดหน่อยเลยไปล่วงเกินสำนักมวยสกุลเหลียนเข้า กลายเป็นเรื่องใหญ่โต ตอนนี้ทางนั้นยึดเครื่องมือถ่ายทำเราไป ไม่ยอมให้เราจากไปด้วย!"
ฮั่วตงฟาง "เหลียนเจียโกว?"
เฉินกวง "เหล่าหนิง คุณไม่เป็นอะไรใช่ไหม?"
หนิงหลัน "ตอนนี้ไม่มีใครเป็นอะไร"
ขณะนั้น จางหย่วนฉีออกมา "แจ้งตำรวจรึยัง?"
หนิงหลัน "แจ้งแล้ว ตำรวจมาแล้ว กำลังต่อรองกับพวกนั้น แต่ว่าท่าทางจะไม่มีประโยชน์ พวกเราเสนอชดใช้ค่าเสียหาย แต่ก็ต่อรองกันไม่ได้ มีสหายท่านไหนช่วยได้บ้างไหม? ติดต่อฉันหน่อย ขอบคุณค่ะ"
จางหย่วนฉี "ฉันจะลองถามๆ ให้"
หนิงหลัน "รบกวนหน่อยนะ"
จางหย่วนฉี "ไม่ต้องหรอก แค่ยกหู"
จางหย่วนฉีกับหนิงหลันรู้จักกันในวงการมานานแล้ว มีความสัมพันธ์กันดี จางเย่กับหนิงหลันเองแม้จะเป็นดาราระดับ A ที่ไม่เคยพบหน้ากัน แต่ก็เคยพูดคุยกันไม่น้อย
ขณะนั้นจางเย่ก็อ่านการสนทนาในห้องมาทันพอดี
จางหย่วนฉี "ลองถามๆ ให้แล้ว บอกว่าเรื่องนี้ช่วยไม่ไหว สำนักมวยสกุลเหลียนเป็นสำนักหนึ่งในวงการ เพลงมวยของพวกเขาถือว่าเป็นมรดกทางวัฒนธรรม พวกเขาไม่ได้ติดต่อกับคนนอกมากนัก ครูสอนศิลปะการต่อสู้ที่ฉันถามดูให้ติดต่อกับทางนั้นไม่ไหว เหลาเจี่ยงอยู่ในกลุ่มไหม? ฉันจะเรียกดูให้ เขาเป็นคนในวงการนั้นนี่ น่าจะพอช่วยได้ @เจี่ยงฮั่นเวย" จากนั้นจางหย่วนฉีก็ว่า "ถ้าเขาไม่อยู่ก็โทรหาเลย"
เสี่ยวตงเองก็สนิทกับเจี่ยงฮั่นเวยดี ช่วยพูด "@เจี่ยงฮั่นเวย อาเจี่ยง เจ๊หนิงกำลังเดือดร้อน"
เจี่ยงฮั่นเวยก็เป็นสมาชิกของกลุ่มคนหนึ่ง เพียงแต่จางเย่ไม่เคยเห็นเขาพูดอะไร แน่นอน จางเย่เองก็เพิ่งเข้ากลุ่มมาไม่นานนักเช่นกัน
ผ่านไปเจ็ดแปดข้อความ
เจี่ยงฮั่นเวยปรากฏตัว "เพิ่งเห็น ฉันไม่เคยรู้จักกับสำนักมวยสกุลเหลียน ไม่เคยติดต่อกันมาก่อน ฉันจะลองโทรถามดูให้แล้วกันว่าพวกเขาจะยอมไว้หน้าฉันไหม"
หนิงหลัน "ขอบคุณค่ะพี่เจี่ยง"
เจี่ยงฮั่นเวย "ไม่ต้องขอบคุณ ฉันลองดูก่อน"
เจี่ยงฮั่นเวยมีวรยุทธ์สูงส่ง แม้สถานะในวงการบันเทิงจะถูกยกยอเกินไปเพราะถือเป็นพี่ใหญ่ในวงการ แต่ก็เป็นเพราะรู้จักคนมาก มีชื่อกว้างขวาง ในยุทธภพนั้น เจี่ยงฮั่นเวยไม่ได้มีชื่อเสียงอะไรขนาดนั้น เขาไม่มีค่ายพรรคสำนักสังกัด เดิมเป็นศิษย์หัวซานที่ถูกขับออกมาโดยไม่ทราบเหตุผล อย่างมากก็ถือเป็นศิษย์เก่าของหัวซาน แม้อีกฝ่ายจะไม่ได้มีชื่อเสียงดีงามอะไร แต่สำหรับยุทธภพที่ถืออาวุโสและสายการฝึกเป็นสำคัญยิ่งกว่าวงการบันเทิง ต่อให้ทีมงานสตันต์แมนของเจี่ยงฮั่นเวยมีชื่อเสียงโด่งดังในวงการบันเทิงทั่วประเทศ คนใน ‘ยุทธภพ’ ก็ยังไม่ยอมทำความรู้จักกับเขา
ไม่กี่นาทีให้หลัง
เจี่ยงฮั่นเวย "โทรให้แล้ว แต่พวกเขาไม่ไว้หน้าฉัน"
เสี่ยวตงกระวนกระวาย "อาเจี่ยง คุณมีตำแหน่งในวงการนั้นสูงส่ง แต่พวกเขากลับยังไม่ไว้หน้าคุณอีกเหรอ? อาศัยอะไร!"
เจี่ยงฮั่นเวยจนปัญญา “วงการศิลปะการต่อสู้ไม่เหมือนวงการบันเทิง ทางนั้นออกจะเป็น ‘ยุทธภพ’ที่ปิดกั้นตนเองจากโลกภายนอก มีกฎระเบียบมากมาย ถ้าเกิดล่วงเกินพวกเขาเข้า ทางนั้นอาจจะกัดไม่ยอมปล่อย หนิงหลัน ฉันได้ยินว่าคนของพวกเธอไปเหยียบศิลาฟ้าที่สืบทอดมาจากปรมาจารย์ผู้ก่อตั้งสำนักนี่? อีกฝ่ายถึงจะเล่นกันถึงขนาดนั้นไงล่ะ”
หนิงหลันถอนใจ "ตากล้องคนหนึ่งพยายามหามุมกล้อง เขาไม่รู้ว่าหินนั่นจะมีประวัติ ก็เลยข้ามรั้วเข้าไปเหยียบ พวกเราขอโทษแล้วก็ไม่เป็นผล ตอนนี้ทั้งคนทั้งของถูกกักไว้หมด เอากลับมาไม่ได้เลย"
เจี่ยงฮั่นเวยแนะ "พวกเธอลองหาวิธีอื่น เรื่องนี้พวกเขาไม่ไว้หน้าฉัน ช่วยอะไรเธอไม่ได้เลย"
ฟ่านเหวินลี่ "แจ้งตำรวจก็ไม่ได้?"
เฉินกวง "พวกเขาจะกักขังคนไว้ไม่ได้สิ!"
เสี่ยวตง "จะทำยังไงดี"
หนิงหลัน "ตำรวจไม่กล้าแตะต้องพวกเขา ตอนนี้คนของสำนักเขายิ่งมายิ่งมาก! สถานการณ์ไม่ดีเลย พี่เจี่ยง คุณเป็นคนของวงการนี้มาก่อน คุณว่าพวกเราควรทำยังไงดี?"
เจี่ยงฮั่นเวย "จ่ายเงินก็ไม่ยอม?"
หนิงหลัน "ไม่ไหว พวกเขาไม่ยอมเลย!"
เจี่ยงฮั่นเวย "เรื่องแบบนี้จัดการยาก"
เสี่ยวตง "@ทุกคนในกรุ๊ป ใครมีหนทางบ้าง? ช่วยเจ๊หนิงด้วย!"
จางเย่เห็นดังนั้นก็รู้ว่านี่คือข้อความล่าสุดแล้ว


[Go To Next Chapter]( ./85.md)