##บทที่ 1089 : ร้องสามเพลงรวด!

“ผู้กำกับจาง!”
“คุณจะทำอะไรน่ะ?”
“ร้องไม่ได้หรอกค่ะ จริงๆ นะคะ!”
“ฝนตกหนักเกินไป จะร้องยังไง?”
“คุณบ้าไปแล้วหรือครับ?”
“อาจารย์จาง คุณคงจะไม่ทำแบบนั้นจริงๆ หรอกใช่…”
พวกคนที่อยู่หลังเวทีพยายามโน้มน้าวเขา
แต่เมื่อเห็นจางเย่คว้ากีตาร์โปร่งที่วางอยู่ไป ทีมรายการ พวกนักร้อง และแขกรับเชิญต่างมีท่าทางไม่อยากจะเชื่อ พวกเขาทราบดีว่าจางเย่คิดจะขึ้นไปแสดงต่อจริงๆ ท่ามกลางสภาพอากาศลมแรงเช่นนี้ ฝนตกหนักเช่นนี้ เขาคิดจะขึ้นไปร้องเพลงบนเวทีจริงๆ! 
นายคิดอะไรของนาย?
ทำไมกัน?
แต่จางเย่ไม่พูดไม่จากับใคร เดินดุ่มขึ้นเวทีไปจัดแจงขยับขาตั้งไมโครโฟนอยู่ครู่ เขาเปียกชุ่มไปหมดทั้งตัวตั้งแต่หัวจรดเท้า แต่ถึงอย่างนั้น เขาก็ยังขยับนิ้ว ดีดกีตาร์โปร่งในมือ!
ท่ามกลางลมฝน เสียงดนตรีของจางเย่ดังสะท้อนขึ้น!
เพียงเนื้อร้องประโยคแรก ก็พาให้คนทั้งหมดตกตะลึง!
ฉันคิดอะไรของฉันน่ะหรือ?
ไม่คิดอะไรทั้งนั้นแหละ!
เขาแผดเสียง
“ในใจของฉัน เคยมีหนึ่งความฝันใฝ่”
“ให้เสียงเพลงพาเธอลืมเลือนสิ้นความเจ็บปวดร้าว”
“ดวงดาวพราวพร่าง ใครเล่าวีรบุรุษแท้”
“ผู้คนธรรมดากลับทำฉันซาบซึ้งได้ยิ่งกว่า”
ผู้ชมอึ้งค้าง!
คนทั้งหมดตกตะลึง!
จากนั้นวินาทีต่อมา ก็ระเบิดเป็นเสียงร้องตะโกนลั่น!
ร้องเพลงแล้ว!
จางเย่ร้องเพลงแล้ว!
เขาไม่ได้ไปไหน!
เขาออกมาแล้วจริงๆ!
จางเย่ดีดกีตาร์พลางร้อง
“เมื่อไม่เกลียดชัง ก็ไร้ความทุกข์รั้ง”
“หวังให้ทุกแห่งหนปนเต็มไปด้วยเงาแห่งรัก”
“แลกเสียงเพลงเรา เป็นรอยยิ้มจากใจเธอ”
“ขอให้ชีวิตเธอต่อจากนี้ดีกว่าที่เคย”
“กอดกุมทุกนาทีในชีวิต!”
“ทุ่มสุดกำลังไล่ตามฝันในใจ!”
“ไม่ผ่านพายุฝน ใยจะได้ยลรุ้งงาม!”
“ไม่มีใครสำเร็จได้โดยง่าย!”
“กอดเกี่ยวทุกความรู้สึกในชีวิต!”
“โอบกอดเพื่อนรักด้วยไมตรีจิต!”
“ให้ถ้อยคำสัตย์จริง และน้ำตาแห่งความยินดี!”
“ไหลปรี่อยู่ในใจฉันและเธอ!”
วงดนตรีกงล้อมหัศจรรย์ตะลึงอ้าปากค้าง!
พวกเขาสาบานได้ว่าไม่เคยได้ยินได้ฟังโจ๊กเกอร์ซ้อมร้องเพลงนี้มาก่อน แล้วนายไปแต่งเพลงนี้มาตั้งแต่ตอนไหน? อยู่ๆ ก็ร้องขึ้นมา? แค่อ้าปากก็ร้องได้เลยเหรอ?
หานฉีตะโกน “สุดยอด! สุดยอดเลย!”
หูเฟยพลันกระชากคว้าไหล่โหวเกอ “กล้อง! กล้องเปิดไว้อยู่หรือเปล่า?”
โหวเกอมองกล้องบางตัวที่อยู่ด้านล่างเวทีแวบหนึ่ง “เปิดอยู่ครับ! เปิดอยู่สองตัว!”
หูเฟยสั่งด้วยเสียงอันดัง “ไปเปิดให้หมด! ทั้งหมดทุกตัว!”
โหวเกออุทาน “ทั้งหมดทุกตัว?”
หูเฟยเอ็ด “ไปเร็วสิ!”
โหวเกอรีบทันที “ครับ!”
เพลงหนึ่งจบลง เสียงปรบมือดังสนั่น!
ฝนตกอยู่แท้ๆ!
ทั้งที่สายฝนยังคงกระหน่ำสาดซัดอยู่!
ทั้งที่เสียงดีดกีตาร์โปร่งของจางเย่ ไม่น่าจะสู้สภาพอากาศเช่นนี้แท้ๆ !
ทว่าเสียงปรบมือกลับดังเหลือเกิน! ดังเสียยิ่งกว่าตอนที่นักร้องทุกคนขึ้นคอนเสิร์ตก่อนฝนตกตั้งเท่าตัว! นั่นเพราะผู้ชมประทับใจจนเต็มตื้น มีคนที่เต็มใจยืนอยู่ท่ามกลางลมฝนกระหน่ำเพื่อร้องเพลงให้พวกเขาฟังจริงๆ! สำหรับพวกเขาแล้ว พวกดาราล้วนค่าตัวแพง โดยเฉพาะดาราระดับ A อย่างจางเย่ ยิ่งค่าตัวแพงสุดขีด ไม่ว่าจะไปที่ไหนก็ต้องมีบอดี้การ์ดคอยอารักขา มีผู้คอยปกป้องดูแลเป็นพิเศษ!
แต่ไม่ใช่กับจางเย่คนนี้!
เขาร้องเพลงเพื่อพวกตนอยู่จริงๆ!
เขาร้องเพลงเพื่อพวกตนด้วยความเต็มใจ!
แม้จะต้องตากฝนจนเปียกชุ่มก็ตาม!
อู๋เจ๋อชิงเผยรอยยิ้มพึงใจ 
แม่เองก็ตื่นเต้น “นี่สิลูกชายฉัน! นี่แหละลูกฉันเอง!”
อู๋เจ๋อชิงกล่าว “ลูกชายคุณเกิดมามีเสน่ห์นะคะ ในสายตาคนหลายคนการชอบศิลปินที่มีนิสัยแบบนี้อาจเป็นเรื่องแปลก แต่สำหรับหนู คนที่ไม่ชอบเขาสิคะที่เป็นเรื่องแปลก”
จางเสียยิ้มขื่น “เพราะมาก!”
เฉินกวงฟังแล้วรู้สึกเลือดลมเดือดพล่าน!
ผู้ชมร้องเรียก
“จางเย่!”
“จางเย่!”
“จางเย่!”
ดวงดาวพราวพร่าง
ใครเล่าวีรบุรุษแท้?
ทว่าวันนี้ คุณไงเล่าคือวีรบุรุษที่แท้จริง!
อย่างน้อยในวันนี้ คุณคือวีรบุรุษในสายตาพวกเราทุกคน
พริบตาต่อมา ทำนองกีตาร์ก็พลันเปลี่ยนไป!
จางเย่ไม่พักเลยแม้แต่นาทีเดียว แล้วเอ่ยร้องต่อ
“รสกาแฟดำนั้นเข้มเท่าใด”
“อยากจะได้เพียงโซดาซ่าเบา” 
“ฝันกลางวันในวันร้อนอบอ้าว”
“ฉันฝันเห็นตัวเองแปลงเป็นสายรุ้ง”
“มีเธออยู่แม้จะล้มก็สบาย”
“ไม่มีหวาดหวั่นไล่ตามฝันไป”
“เหงื่อไคลเขียนไว้เป็นเกียรติยศ”
“บทบาทในละครก็มีแตกต่าง”
“ตัวประกอบรางๆ ก็ได้แค่แอบฝันเบาๆ”
“หน้าจอใหญ่ไม่สะท้อนเงามืดที่แท้จริง”
“อยากจับมือเธอไว้ท่ามกลางสาย! ฝน! แล้วรอ! สาย! รุ้ง!
ท่ามกลางสายฝน?
รอคอยสายรุ้ง?
ผู้ชมพากันกรี๊ดสนั่น! 
จางเย่ชี้นิ้วไปยังด้านล่างเวที ชี้ยังเด็กหญิงน้อยน่ารักที่ถึงกับขึ้นเวทีมาพยายามกางร่มให้เขาเมื่อกี้ ชี้ไปที่ผู้คนทั้งหมด แล้วแผดเสียง
“เธอบอกว่าฉันคือซูเปอร์ฮีโร่ของเธอ!”
“เหมาะเป็นกระสอบทรายพอดี!”
“เต็มอกเต็มใจจะรับเกียรตินี้!”
“ไปเป็นหิ่งห้อยน้อยกลอยใจของเธอ!”
“อ๋า อ๋อ อ๋าาา!”
“ถ้าหากฉันเป็นซูเปอร์ฮีโร่ของเธอ!”
“จากนี้ไปจะขอร้องเพลงนี้ Love-song!”
“ให้คำว่ารักแอบหมุนไปเบาๆ”
“เป็นซูเปอร์ฮีโร่ที่เธอภูมิใจ!”
ผู้ชมกรีดร้อง
“จางเย่!”
“จางเย่!”
“จางเย่!”
เพลงที่สองแล้ว!
ไม่ ไม่ถูกต้อง!
ถ้านับรวมเพลง ‘ฟากฟ้าทะเลไกล’ ก่อนหน้าของเขาไปด้วย นี่ก็เป็นเพลงที่สามที่เขาร้องติดต่อกันแล้ว อีกทั้งยังร้องกลางสายฝนห่าใหญ่ โดยไม่ได้พักดื่มน้ำเลยสักอึก! 
เหล่าแฟนคลับจางเย่พากันร้องไห้ออกมาอย่างปวดใจ!
“พักหน่อยเถอะ!”
“อาจารย์จาง พักสักหน่อยเถอะนะ!”
“ฝนตกหนักเกินไปแล้ว!”
“อาจารย์จาง!”
หลายคนร่ำร้องตะโกน!
หูเฟยเองก็ร้อนรนแล้ว “รีบเรียกจางเย่มาพักเร็ว อย่าให้เกิดเรื่อง!”
เดิมทีเม็ดที่ฝนตกลงมาก็สาดกระทบร่างอย่างรุนแรงพอแล้ว นับประสาอะไรกับการมาร้องเพลงอย่างไม่คิดชีวิตเช่นนี้ ขนาดคนเหล็กยังรับไม่ไหวเลย ในช่วงเดอะแมสก์ซิงเกอร์สัปดาห์แรก จางเย่แทบจะหงายหลังล้มพับเพราะเป็น ‘ไข้หวัด’ สูงไปแล้ว ตอนนั้นทำเอาทีมรายการตกใจแทบแย่!
แต่ในทันใดนั้นเอง!
ทำนองเพลงของจางเย่พลันเปลี่ยนไป เขาทั้งดีดกีตาร์และเริ่มออกสเต็ปเต้นไปด้วย!
จังหวะหนึ่ง!
สอง!
สาม!
เสียงกีตาร์รัวเร็วขึ้นเรื่อยๆ!
ทำนองเพลงก็เร่งขึ้นทุกที!
แล้วจางเย่ก็เปล่งคีย์สูงที่นักร้องปกติขึ้นถึงได้ยากออกมา
“ไม่เหนื่อยสักนิดเลยน่า!”
“ก็เต้นมาแล้วสามวันสามคืน!”
“อารมณ์ฉันในตอนนี้แค่น้ำอัดลมก็เมาได้!”
“โอะ โอ โอ้ว!”
หูเฟยตะลึง!
ปวยเล้งตะลึง!
ผู้ชมทั้งหมดก็พากันตะลึง จากนั้นก็กรี๊ดสนั่น!
หลายคนถูกจังหวะดนตรีกระตุ้นจนต้องเต้นไปพร้อมกับกรีดร้อง!
จางเย่ดีดกีตาร์พลางหัวเราะร่า
“ไม่เหนื่อยเลยสักกะนิด!”
“ก็ยังอยากดิ้นต่อสามวันสามคืนติด!”
“ใจฉันตอนนี้เบ๊าเบาอย่างกับจะบินได้เลย!”
ทันใดนั้น มือกลองของวงดนตรีกงล้อมหัศจรรย์ก็พุ่งขึ้นมาบนเวที นั่งลง แล้วกระหน่ำรัวตีกลอง!
มือกีตาร์ของวงก็หัวเราะร่า ในเมื่อตอนนี้เล่นกีตาร์ไฟฟ้าไม่ได้ เขาก็คว้าเอากีตาร์โปร่งอีกตัวแล้วกระโดดขึ้นไปร่วมวงด้วย!
จางเย่เปล่งพลังเสียง
“มาจอยด้วยกันเถอะน่า!”
“มาเต้นให้มันกันตั้งแต่วันยันค่ำ!”
“รับรองสนุกไม่หาย!”
“อย่าบอกไม่เอาเลยหนา!”
ทั้งลานคอนเสิร์ตพลิกคว่ำ!
กรี๊ดสนั่นลั่นทั้งสนาม!
“สามวันสามคืนดึกดื่นยันเที่ยงคืน เต้นกันไม่ยอมหยุดพัก!”
“สามวันสามคืนดึกดื่นยันเที่ยงคืน ดิ้นไปตามจังหวะเพลง!”
“สามวันสามคืนดึกดื่นยันเที่ยงคืน ก็มีแต่เหงื่อท่วมไปทั้งตัว!”
“สามวันสามคืนดึกดื่นยันเที่ยงคืน ปับ ปับ ปา ปับ ปับ ปับ ปา เด!”
จางเย่ตะโกน!
คีย์สูงขึ้นๆ ทุกที!
“ไม่เหนื่อยสักนิดเลยน่า!”
“ไม่เหนื่อยสักนิดเลยน่า!!”
“ไม่เหนื่อยสักนิดเลยน่า!!!”
‘วีรบุรุษที่แท้จริง[1]’!
‘ซูเปอร์ฮีโร่[2]’!
‘สามวันสามคืน[3]’!
ร้องไปสามเพลงรวด! จางเย่ทำช็อกระเบิดทั้งเวที!
=============
[1] 真心英雄 ขับร้องโดย เฉิงหลง (成龙) หรือ เฉินหลง, โจวฮวาเจี้ยน (周华健), หวงเย่าหมิง (黄耀明)，หลี่จงเซิ่ง (李宗盛) 
[2] 超级英雄 (SuperHero) เพลงประกอบรายการ 奔跑吧兄弟 (คล้ายๆ Running Man)
[3] 三天三夜 ขับร้องโดย จางฮุ่ยเม่ย (张惠妹) หรือ อาเม่ย (A Mei) ปล่อยออกมาเมื่อวันที่ 7 มิถุนายน 1999


[Go To Next Chapter]( ./190.md)