##บทที่ 923 : สำนักฝ่ามือแปดทิศมาถึงแล้ว!
อาจารย์ซุนกล่าวอย่างฉุนเฉียว “มันเกิดอะไรขึ้น ทำไมจึงเป็นเช่นนี้ได้?”
เมื่อได้เจออาจารย์เจ้าสำนัก เหล่าศิษย์ฝ่ามือทรายเหล็กก็พากันฟ้อง
“อาจารย์อา!”
“ในที่สุดท่านก็มา!”
“เมื่อวานมีเรื่องขอรับ!”
“พวกไร้สำนักกับสำนักเล็กเกเรนัก!”
“ซ้ำยังหยามสำนักทรายเหล็กเราอีก!”
พลันพากันชี้เหล่าคนไร้สำนักและสำนักเล็กที่อยู่อีกฟาก
คนไร้สำนักและสำนักเล็กทนไม่ไหวอีกต่อไป พวกเจ้าฝั่งคนสำนักใหญ่รวมหัวกันรังแกพวกเราชัดๆ ซ้ำคนจากฝ่ามือทรายเหล็กของพวกเจ้ายังมาลอบโจมตียามวิกาล แต่พวกเจ้ายังมีหน้ามาทำตัวเป็นโจรร้องจับโจร? ทันใดนั้นคนไร้สำนักและสำนักเล็กล้วนพุ่งมองไป สายตาหงุดหงิดหลายร้อยคู่จ้องเขม็งไปยังพวกสำนักฝ่ามือทรายเหล็ก!
อาจารย์ซุนโมโห จ้องกลับไปพร้อมชี้นิ้ว กล่าวถ้อยคำที่ชาวเน็ตต่างโหวตให้เป็นสุดยอดประโยคหาเรื่องอันดับหนึ่ง “มองหาอะไร?” เขาไม่ทราบเรื่องที่เกิดขึ้นเมื่อคืน จึงพูดออกไปเช่นนี้
เท่านั้นล่ะเป็นเรื่อง!
ชาวไร้สำนักและสำนักเล็กพลันของขึ้น คนนับร้อยลุกขึ้นชี้หน้าอีกฝ่ายพร้อมตะโกนทันที “มองเจ้าแล้วจะทำไม!”
ถึงกับหูดับ!
เสียงตะโกนดังกระหึ่มอย่างยิ่ง!
กระหึ่มหนักปานงานเดินขบวนกองทัพครบรอบห้าสิบปี!
อาจารย์ซุนไหนเลยจะเคยเจอกองพลใหญ่ขนาดนี้ เขาตกใจจนเต้นผาง ฉิบหาย! พวกเจ้าคิดจะทำอะไร? แม่งเตี๊ยมกันมาก่อนใช่ไหม? ทำไมแต่ละคนกระเหี้ยนกระหือรือเยี่ยงนี้!
พวกสำนักใหญ่เองก็โมโหเช่นกัน ลุกขึ้นถีบเก้าอี้ แล้วชี้กลับไปที่ฝั่งไร้สำนักกับสำนักเล็กกว่าร้อยคน ตะโกนก้อง “แน่จริงลองมองอีกสิ!”
อาจารย์ซุนเจอเสียงคำรามนับไม่ถ้วนทำเอาตกใจจนวิญญาณแทบกระเจิง เขาหันกลับไปมองเหล่าศิษย์ของตนและศิษย์สำนักใหญ่ตาแทบถลน บัดซบ ทำไมเข้าพวกนี้ก็เสียงดังถึงขั้นนี้!
ชาวไร้สำนักชี้นิ้ว “ลองก็ลอง!”
สำนักใหญ่ชี้กลับ “เจ้ามองหาอะไร!”
สำนักเล็กชี้บ้าง “มองเจ้าแล้วจะทำไม!”
สำนักใหญ่ชี้อีก “แน่จริงลองมองอีกทีสิ!”
สำนักเล็กและไร้สำนักชี้สู้ “ลองก็ลองสิโว้ย!”
นั่นไง ด่ากันอีกแล้ว!
เฉินสี่กุมขมับ สีหน้าคล้ายจะเป็นลม!
คนสมาคมศิลปะการต่อสู้แห่งชาติแต่ละคนล้วนเหน็ดเหนื่อย!
ตอนนี้เอง คนของสำนักมวยสกุลโจวก็มาถึง
ปรมาจารย์โจวเทียนเผิงกับบรรดาลูกศิษย์สำนักมวยสกุลโจวเป็นกลุ่มสุดท้ายที่เข้าสู่สถานที่ประลอง อาจเพราะศิษย์สำนักมวยสกุลโจวเป็นศูนย์กลางความขัดแย้งของเรื่องเมื่อวาน จึงถูกเหล่าชาวไร้สำนัก ‘ดูแล’ หนักเป็นพิเศษ มีคนมีบาดแผลค่อนข้างมาก แค่ที่ขากะเผลกมาก็ห้าหกคนแล้ว ทำให้เดินขึ้นเขามาช้า ผลก็คือพอขึ้นมาถึง ทุกคนในสำนักมวยสกุลโจวก็ได้เห็นภาพที่ทำให้พูดไม่ออก โจวเทียนเผิงก็มีท่าทีไม่ต่างกัน!
นี่…
นี่มันอะไรกันโว้ย!
โจวเทียนเผิงอึ้งตะลึง
รอบตัวเขาเกิดเป็นเสียงถอนใจ
“เฮ้อ!”
“งานชุมนุมใหญ่ยุทธภพปีนี้มันอะไรกัน!”
“น่าอับอาย! ช่างน่าอับอายนัก!”
“เป็นเช่นนี้ไปได้อย่างไร!”
“ทนดูไม่ได้! เละเทะไปหมด!”
“ยังดีที่เป็นการชุมนุมใหญ่ภายใน ไม่มีคนนอกมาปะปน!”
บรรดาผู้เฒ่าอาวุโสรุ่นก่อนแห่งวงการยุทธภพต่างทอดถอนไม่หยุด ในอดีตไม่ว่างานชุมนุมศิลปะการต่อสู้แห่งชาติปีใดก็ล้วนยิ่งใหญ่รุ่งเรืองขึ้นทุกปี ความกระหายใครรู้วิชาต่อสู้ของผู้คนล้วนสูงส่ง บ่อยครั้งยังเฝ้าสังเกตวิถียุทธ์กันและกัน เต็มไปบรรยากาศการศึกษาเรียนรู้ แต่เหตุใดพอมาปีนี้ ก็กลายเป็นน่าอับอายเช่นนี้ไปได้เล่า?
“ไม่ได้ สำรวมกายใจ สำรวมกายใจสิ!” มีผู้อาวุโสรุ่นก่อนแห่งยุทธภพวัยแปดสิบปีทนดูต่อไปไม่ไหว ถึงกับโกรธจนหนวดเคราชี้ “ต้องสั่งสอน ต้องสั่งสอนกันหน่อย!” พลันยกมือชี้นิ้วไปที่ฝั่งหนึ่ง “เงียบปากให้หมด! วิถีชาวยุทธ์คือการฝึกสำรวมตน มุ่งเน้นพัฒนาความสำรวมในจิต แต่พวกเจ้ากลับ...”
พวกคนฝั่งนั้นชี้กลับในทันที “มองอะไร!”
ผู้อาวุโสรุ่นก่อนโกรธจนแทบเป็นลม พลันตวาด “มองเจ้าแล้วจะทำไม!”
ทุกคน “แน่จริงลองมองอีกทีสิ!”
ผู้อาวุโสรุ่นก่อนสะบัดแขนเสื้อ คำรามกร้าว “ลองก็ลองเซ่!”
ผู้อาวุโสรุ่นก่อนที่เพิ่งจะโมโหกับความไม่สำรวมกายใจเมื่อตะกี้ เพียงครู่เดียวก็กระโจนเข้าร่วมสงครามตะโกนด่าเรียบร้อย!
ฟ่านเหวิน “...”
เฉินสี่ “...”
โจวเทียนเผิง “...”
ด้วยความพยายามห้ามปรามอย่างยากเย็นของเหล่าสมาพันธ์ศิลปะการต่อสู้แห่งชาติ สุดท้ายแม้แต่เฉินสี่กับโจวเทียนเผิงก็ยังต้องออกมาจัดการ ทุกคนจึงค่อยๆ รามือ จนกระทั่งเงียบลงได้ในที่สุด
หลังจากเรื่องวุ่นวาย สถานที่ก็เละเทะอีกครั้ง บนลานประลองหลักอันสวยงามและสะอาดสะอ้านที่จัดเตรียมการไว้มานาน บัดนี้กลับเต็มไปด้วยเก้าอี้ระเกะระกะและขวดน้ำแร่ที่หล่นกระจาย
โจวเทียนเผิงเดินขึ้นไปบนเวทีประลอง คว้าไมโครโฟนทดสอบเสียง ก่อนมองทุกคนเบื้องล่างลานประลองพลางกล่าว “ข้าคือโจวเทียนเผิง เจ้าสำนักคนปัจจุบันของสำนักมวยสกุลโจว รองหัวหน้าสมาพันธ์ศิลปะการต่อสู้แห่งชาติ ทุกคนน่าจะรู้จัก ข้าคงไม่ต้องแนะนำตนเองโดยละเอียดแล้ว”
มีคนสนับสนุนจากด้านล่างเวที
“เจ้าสำนักสกุลโจว ใครบ้างจะไม่รู้จักท่าน”
“ใช่แล้ว เรื่องนี้ยังต้องแนะนำอีกหรือ?”
“ฮ่าๆ!”
โจวเทียนเผิงยิ้ม “มีสหายหน้าใหม่มาเสมอ”
มองดูก็รู้ว่าโจวเทียนเผิงมีอิทธิพลสูงมากในยุทธภพ แม้แต่เหล่าชาวสำนักเล็กและชาวไร้สำนัก เวลานี้บนใบหน้าก็ไม่มีวี่แววของความไม่เคารพ
จางเย่ที่อยู่ด้านล่างเวทีสังเกตเขาอย่างถ้วนถี่ เป็นชายอายุราวสี่ห้าสิบปี รูปร่างไม่ได้โดดเด่น แม้ไม่นับว่าผอมแห้ง แต่ก็ไม่กำยำบึกบึน ส่วนสูงประมาณร้อยเจ็ดสิบเซนติเมตรน้ำหนักราวหกสิบกิโลกรัม ในวันที่อากาศหนาวเหน็บและมีลมพัดโกรกเช่นนี้ เขากลับสวมเสื้อผ้าเพียงชั้นเดียว เป็นชุดฝึกสีดำ มีลวดลายตราประจำสำนักอยู่บนเนื้อผ้า แผ่บรรยากาศกดดัน เพียงยืนตรงนั้นทุกผู้คนก็ทราบว่าคนผู้นี้เคี้ยวยาก
นี่หรือคือปรมาจารย์แห่งยุทธภพยุคปัจจุบัน? ไม่ค่อยเหมือนกับภาพลักษณ์ที่จางเย่คิดเอาไว้เท่าไรนัก ที่สำคัญคือไม่เห็นจะหล่อเลย แต่พอนึกถึงเหราอ้ายหมิ่นที่ทั้งเคี่ยวทั้งปากจัด จางเย่ก็เบาใจขึ้นมาทันใด ถ้าเทียบกับเหราอ้ายหมิ่นแล้ว ปรมาจารย์โจวเทียนเผิงกับเฉินสี่สองคนนี้ยังจะดูเป็นปรมาจารย์เสียกว่า
ขณะนั้น ก็ได้ยินเสียงโจวเทียนเผิงกล่าว “สหายที่เดินทางมาไกลทุกท่าน ยินดีต้อนรับเข้าร่วมงานชุมนุมใหญ่แลกเปลี่ยนศิลปะการต่อสู้แห่งชาติประจำปีนี้ ก่อนที่จะเริ่มเปิดชุมนุมใหญ่อย่างเป็นทางการ มีข่าวหนึ่งอยากประกาศให้ทุกท่านทราบ” พูดเสร็จ เขาก็มองไปที่เฉินสี่แล้วกล่าว “เหล่าเฉิน ให้เจ้าพูดดีหรือไม่?”
เฉินสี่ที่อยู่ด้านล่างเวทีโบกมือปฏิเสธ กล่าวพลางหัวเราะ “เจ้าพูดเถอะ”
โจวเทียนเผิงจึงกล่าว “งบประมาณสนับสนุนที่ทางสมาคมศิลปะการต่อสู้แห่งชาติได้ต่อสู้เรียกร้องกับทางการประเทศมาโดยตลอด ขณะนี้ได้รับการอนุมัติแล้ว เป็นงบประมาณจำนวนไม่น้อยที่จะมาช่วยเหลือด้านต่างๆ เช่นการบูรณะสำนัก งบค่าเดินทาง หรือสมทบภาษีจัดตั้งศูนย์ฝึก ล้วนสามารถใช้งบประมาณเพื่อการก่อตั้งและอนุรักษ์ศิลปวัฒนธรรมการต่อสู้แห่งชาติของเราได้ทั้งสิ้น เพียงแค่ลงทะเบียนกับทางสมาคมศิลปะการต่อสู้แห่งชาติ ก็จะสามารถร้องขอเงินสนับสนุนส่วนนี้ได้ แม้แต่สำนักที่เพิ่งสืบทอดได้ไม่นานหรือเป็นวิถียุทธ์ที่ไม่ได้มีการบันทึกไว้ก็มาแจ้งได้ ทางเราจะทำการพิจารณา หากไม่ผ่านจริงๆ ก็ไม่เป็นไร สามารถรับเงินช่วยเหลือนี้ได้ ไม่น้อยไปกว่ากัน หากเงินของทางสมาคมศิลปะการต่อสู้แห่งชาติไม่พอ ทางสำนักมวยสกุลโจวเราจะจัดการให้!”
สิ้นคำประกาศทุกคนล้วนตื่นเต้น!
“มีเงินแล้ว?”
“ดีจังเลย!”
“ในที่สุดงบก็มา!”
“เป็นเรื่องน่ายินดีนัก!”
“ใช่แล้ว ในที่สุดทางการก็ใจอ่อนแล้ว!”
“ปรมาจารย์โจว เราจะมีหน้าให้ท่านออกเงินได้อย่างไร!”
เฉินสี่หัวเราะก่อนกล่าวเสริม “เรื่องนี้ ข้าและเหล่าโจวรวมถึงทางสมาคมใช้ความพยายามอย่างมากกว่าจะสำเร็จ จะได้มานั้นไม่ง่ายเลย โดยเฉพาะเหล่าโจวลงแรงมากที่สุด หลายวันก่อนตอนที่พบกันเขากล่าวว่าหากเงินไม่พอ เขาจะช่วยออกเสริมให้”
ชาวยุทธ์ที่อยู่ด้านล่างเวทีต่างส่งเสียงขอบคุณ
“ขอบคุณปรมาจารย์เฉิน!”
“ขอบคุณปรมาจารย์โจว”
“เจ้าสำนักโจว ขอบคุณ!”
“โชคดีที่พวกท่านยังคิดถึงพวกเรา! ตอนนี้การตั้งสำนักหาศิษย์สืบทอดเป็นเรื่องยากเย็นนัก! คนรุ่นใหม่ไม่มากที่จะอดทนต่อความยากลำบากได้!”
“ใช่แล้ว ต่อหน้าผู้คนไม่ทุกข์ร้อน แต่ความจริงนั้นทุกข์ยากนัก!”
“ขอบคุณ!”
โจวเทียนเผิงยิ้มน้อยๆ “ล้วนเป็นพี่น้องชาวยุทธ์ ถ้อยทีถ้อยอาศัย ควรช่วยเหลือซึ่งกันและกัน ในเมื่อสำนักมวยสกุลโจวหารายได้ค่อนข้างสูง ก็ย่อมต้องรับผิดชอบส่วนนี้”
นอกจากสำนักใหญ่ที่มีรากฐานค่อนข้างลึกล้ำกับสังคม เช่นสำนักมวยสกุลโจวที่มีสาขาไปทั่วประเทศอย่างอู้ฟู่ หรือเช่นสำนักเส้าหลินที่เปิดให้เป็นสถานที่ท่องเที่ยวจนมีรายได้อย่างงามแล้ว เหล่าสำนักเล็ก หรือแม้แต่สำนักใหญ่อย่างสำนักหัวซานต่างไม่มีรายได้มาก ค่อนข้างยากจน ไม่เช่นนั้นเมื่อวานคงไม่ตีกันจนเลือดตกยางออกเพราะค่าข้าวมื้อเดียว พอโจวเทียนเผิงทำเช่นนี้ แม้แต่ชาวไร้สำนักและสำนักเล็กก็ยังเห็นว่าเขาทำดี!
และแล้ว งานชุมนุมก็เข้าสู่พิธีการหลักอย่างเป็นทางการ
ทุกๆ ปีจะมีการแสดงจากแต่ละสำนักเป็นการแสดงเปิด
กลุ่มแรกคือศิษย์สำนักหัวซาน เมื่อสิบกว่าปีก่อน สำนักหัวซานนั้นไม่นับว่าเป็นสำนักใหญ่ แต่เมื่อเฉินสี่ได้ครองตำแหน่งปรมาจารย์ยุคปัจจุบัน สำนักหัวซานก็โด่งดัง ลูกศิษย์ในสำนักจึงมีมากขึ้น การแสดงเปิดในครั้งนี้ พวกเขาเลือกรำกระบี่!
ศิษย์สำนักหัวซานสิบกว่าคนปรากฏตัว
ขึ้นเวที
รำกระบี่
เอ่อ เดิมทีมันก็ควรเป็นภาพที่สวยงาม เพียงแต่ว่าปีนี้มันมีอุบัติเหตุ คนทั้งหมดล้วนมีสภาพร่อแร่ มองดูภาพศิษย์สำนักหัวซานผู้บาดเจ็บขากะเผลกฝืนรำกระบี่งกๆ เงิ่นๆ ในใจชาวยุทธ์ไม่น้อยด้านล่างเวทีต่างสบถนี่มันเชี่ยอะไรกันเนี่ย!
จากนั้นก็เป็นวัดเส้าหลิน หลวงจีนผู้มีผ้าพันแผลรอบหน้าผากก็ขึ้นมาทำการแสดงวิชาศีรษะเหล็ก
จากนั้นอีกทีก็ถึงตาสำนักฝ่ามือทรายเหล็ก ศิษย์ผู้ใช้ไม้เท้าค้ำยันคนหนึ่งออกมาแสดงวิชาฝ่ามือทรายเหล็กต้นตำรับ
และแล้ว เหล่าผู้พิการ...อ่ะแฮ่ม เหล่าผู้กล้าจากสำนักคุนหลุนก็ขึ้นเวทีมา
“ฮู่!”
“ฮ่า!”
“ฮึ่ย!”
“ไฮ่!”
ชายหนุ่มเหล่านั้นใส่การแสดงเต็มที่ ปรากฏว่าเกิดเหตุไม่คาดฝันขึ้น ผู้กล้าสำนักคุนหลุนผู้หนึ่งต่อยไปตีมาเกิดเอวเคล็ด ร้องไอ้หยาแล้วทรุดนั่งลง กระดิกตัวไม่ได้ บรรดาศิษย์น้องที่อยู่รอบๆ เขาต่างก็ตื่นตระหนก รีบกุลีกุจอหามเขาลงเวทีไปอย่างอับอาย การแสดงของสำนักคุนหลุนจึงต้องจำเป็นต้องจบลง ศิษย์สำนักคงท้งที่มีคิวแสดงต่อจากพวกเขาก็รีบกะเผลกยักแย่ยักยันขึ้นมากู้สถานการณ์บนเวที เริ่มการแสดงชุดถัดไป
จางเย่กลอกตามองบน
งานชุมนุมยุทธภพอันยิ่งใหญ่ แม่งอย่างกับงานแสดงเปิดรับบริจาคช่วยเหลือผู้ประสบภัย!
ทันใดนั้น กลุ่มคนพลันลุกลี้ลุกลน!
“มาแล้ว!”
“หา!”
“ดูนั่น!”
“พวกเขามาแล้ว!”
ไม่มีใครสนใจการแสดงต่อ สายตาทุกคู่ล้วนจับจ้องไปยังทางขึ้นเขาข้างหลัง
เฉินสี่สีหน้าบึ้งตึง
โจวเทียนเผิงปิดตาไม่ยอมลืมตา
เฉินเฉินมองอย่างกังวล!
จางเย่และคนอื่นๆ ก็หันไปมองตาม!
ยามนี้สิ่งที่ทำให้ทุกคนหันมองได้มีเพียงเรื่องเดียว——คือ สำนักฝ่ามือแปดทิศมาถึงแล้ว!


[Go To Next Chapter]( ./24.md)