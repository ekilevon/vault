##บทที่ 916 : จางเย่ปะทะนักพรตเต๋าแห่งคุนหลุน!
ด้านนอกท้องฟ้ามืดไปนานแล้ว ที่พักตากอากาศมืดสลัวลง มีเพียงแสงไฟจากร้านอาหารแห่งนี้ที่ยังส่องสว่าง และมีเสียงโหวกเหวกตีกันดังระงม!
คนที่ผ่านทางมาถามอย่างตกใจ “ข้างในเกิดเรื่องอะไรขึ้น?”
ชาวยุทธไร้สำนักที่ถูกทำร้ายจนเลือดกำเดาไหลกล่าว “ไอ้พวกบัดซบสำนักมวยสกุลโจวกับสำนักใหญ่ร่วมมือกันลงมือกับผู้ฝึกยุทธ์อิสระอย่างพวกเรา!”
“อะไรนะ? มีเรื่องเช่นนี้? พี่น้องโปรดรออยู่ที่นี่ ฉันจะไปตามคน!” คนผู้นั้นพอฟัง ก็รีบพุ่งตัวออกไปตะโกนก้อง “เกิดเรื่องแล้ว! เกิดเรื่องแล้ว!”
วิ่งไปได้ครึ่งทาง ก็บังเอิญเจอสหายคนหนึ่ง
อีกฝ่ายรีบถาม “ที่ร้านอาหารเกิดอะไรขึ้น?”
คนผู้นั้นหอบแฮกพลางรีบกล่าว “วิ่งไม่ไหวแล้ว นายมาก็ดี รีบกลับไปประกาศเร็ว! ไอ้พวกบัดซบสำนักมวยสกุลโจวรวมหัวกับพวกสำนักใหญ่ จะลงมือกับทุกคนโดยไม่ละเว้น!”
“ว่าไงนะ?” อีกฝ่ายตะลึง “ฉันจะไปเรียกคนมาช่วย!”
ที่หน้าประตูโรงเตี๊ยมแห่งหนึ่ง
ทุกคนล้วนได้ยินเสียงเอะอะ
“เกิดอะไรขึ้น?”
“ตีกันได้ยังไง?”
“ใครกับใคร?”
“ไปดูหน่อยไหม?”
“นี่ นี่มันเรื่องบ้าอะไรกัน?”
บัดนี้เอง คนที่วิ่งไปเจอสหายเมื่อครู่ก็วิ่งหอบแฮกกลับมา “เกิดเรื่องแล้ว! เกิดเรื่องแล้ว! ไอ้พวกสำนักมวยสกุลโจวขี้ขลาดตาขาว รวมหัวกับพวกสำนักใหญ่ ต้องการล้างบางทุกสำนัก!”
ทุกคนทั้งตกใจทั้งเดือดดาล!
“หา?”
“ล้างบาง?”
“แม่งไอ้สำนักมวยสกุลโจว!”
“รังแกกันเกินไป รังแกกันเกินไปแล้ว!”
“ไปเข้าร่วมกับพวกเขากัน!”
“ร่วมด้วย!”
“พี่น้องทั้งหลาย! เรียกรวมพล! ไปจัดการพวกบัดซบ!”
“จะล้างบางพวกเรา? เราต่างหากที่จะล้างบางพวกมัน!”
ข้อความเมื่อถูกถ่ายทอดไปสามต่อ สารก็ได้เปลี่ยนจากลงมือ...กลายเป็นล้างบางทุกสำนักไปแล้ว!
เพียงพริบตา ก็มี ‘ทัพเสริม’ มาอีกทัพใหญ่ แต่ละคนกระเหี้ยนกระหือรือราวกับถูกฉีดเลือดไก่ ทันทีที่เร่งรุดไปถึงร้านอาหาร ได้เห็นสำนักมวยสกุลโจวและคนจากสำนักใหญ่ ก็พลันพุ่งเข้าไปตะลุมบอนราวกับคลุ้มคลั่ง ร่ำร้องตะโกน
“ล้างบางสำนักพวกเอ็งสิ!”
คนเหล่านี้มาถึงก็ไม่พูดไม่จา ตรงเข้าปะทะทันทีจนคนของสำนักใหญ่ตื่นตระหนก โดนต่อยโดนตีจนต้องล่าถอย ร้องโอดโอย สีหน้าล้วนฉายแววตะลึง พวกเขาไม่รู้กระทั่งว่าตกลงนี่มันเกิดอะไรขึ้น เชี่ย! กับแค่ชาวยุทธอิสระไม่กี่คนบ่นเหล้าแพง? มีปากเสียงกันนิดเดียว? แล้วทำไมมันถึงกลายเป็นเรื่องล้างบางสำนักไปได้! กับเงินแค่สองพันหยวนก็ถึงกับจะมาล้างบางสำนักพวกเรา? พวกเอ็งขัดสนจนฟั่นเฟือนไปแล้วงั้นรึ!
เหล่าสำนักใหญ่ล้วนเกรี้ยวกราด “ข้านี่แหละจะล้างบางพวกเอ็ง!”
ชาวยุทธอิสระตะโกนกร้าว “ล้างบางพวกเอ็งสิ!”
สำนักใหญ่คำรามก้อง “ล้างบางพวกเอ็งนั่นแหละ!”
สำนักเล็กกราดเกรี้ยว “ข้าจะล้างบางพวกเอ็งทั้งสำนัก!”
ด่ากันไปตีกันไป!
จากการถกเถียง กลายเป็นทะเลาะ กลายเป็นลงไม้ลงมือ กลายเป็นยกสำนักตีกัน ทั้งหมดนี้เกิดขึ้นในเวลาเพียงสิบนาที!
โกลาหล!
ปั่นป่วนโกลาหล!
ทั่วบริเวณเต็มไปด้วยเสียงต่อสู้ฟาดฟัน!
คนของสำนักเล็กและชาวยุทธไร้สำนักรวมกันแล้วมีจำนวนมาก แทบจะเป็นสองเท่าครึ่งของพวกเขา ทว่าวิทยายุทธ์ของคนสำนักใหญ่ก็แข็งแกร่ง ต่อให้เป็นศิษย์ระดับทั่วไป ก็มีวิชายุทธ์ที่กล้าแข็งไม่เลวแล้ว แม้จำนวนคนจะน้อยกว่า ก็ไม่ตกเป็นรอง อีกทั้งในสำนักใหญ่ยังมีผู้มีวรยุทธ์สูงอยู่ไม่น้อย บางคนถึงกับใช้หนึ่งรับมือห้า!
และจางเย่ก็กำลังเผชิญหน้ากับคนในกลุ่มที่ว่านั้นอยู่!
เป็นนักพรตเต๋าคนหนึ่งจากสำนักคุนหลุน!
เมื่อจางเย่ใช้วิชากังฟูประมือไปไม่กี่กระบวนท่า ก็ทราบแล้วว่าไม่ง่ายดาย คู่ต่อสู้ของเขาก็ฝึกกำลังภายในมาเช่นกัน ทั้งยังเหนือล้ำกว่าเขาอยู่เล็กน้อย! แม้จางเย่กินหนังสือทักษะมวยไทเก๊กไปกว่าร้อยเล่ม หากเทียบกับคนทั่วไปเขาก็นับว่าอยู่แนวหน้า ให้สู้หนึ่งต่อสิบไม่มีปัญหา แต่เมื่อมาเจอผู้มีวรยุทธ์สูงส่งในยุทภพ ความสามารถของเขาก็ดูจะไม่เพียงพอแล้ว หนังสือทักษะของเขาเป็นเพียงพื้นฐานก้าวย่างแรกสู่ยุทธจักร หรืออย่างมากก็สูงกว่านั้นเพียงเล็กน้อย ยังไม่นับว่าเป็นยอดฝีมือ อีกทั้งจางเย่ก็ไม่เคยเคี่ยวกรำฝึกฝนกระบวนท่าด้วยตนเอง แต่เป็นเพราะกินทักษะเข้าไป ดังนั้นไม่ว่าความแข็งแกร่งหรือกำลังกายก็ล้วนสู้ไม่ไหว! ทักษะมวยไทเก๊กนั่นบางทีก็ยังใช้ออกบ้างไม่ออกบ้าง ยิ่งส่งผลต่อฝีมือของเขาอีก แต่โชคยังดีที่ผลว่องไวร้อยกว่าผลที่กินเข้าไปยังแสดงประสิทธิภาพเต็มที่ ความเร็วในการตอบสนองของเขาจึงไม่ด้อยไปกว่าคนที่ฝึกฝนมาเหล่านั้น ดังนั้นต่อให้ทักษะฝีมือของเขาจะเอาชนะคู่ต่อสู้ไม่ได้ แต่ก็ย่อมต่อกรได้!
ยิ่งไปกว่านั้น ในมือของเขาก็ยังมีอิฐก้อนนี้!
มือกำอิฐไว้ ใต้หล้าข้าครอง!
“รับเท้า!” แต่นักพรตเต๋าปล่อยหมัดสังหารออกมา!
จางเย่โยกหลบอย่างว่องไว “ดูลูกถีบนี่!” ปากว่าถีบแต่มือฟาดอิฐใส่!
นักพรตเต๋าเดือดดาล “รับฝ่ามือข้าดูสักครั้ง!” แต่ปรากฏว่ากลับตวัดเท้าใส่จางเย่สามครั้งซ้อน!
“รับบาทารอบทิศของฉันดูบ้าง!” จางเย่หลบได้อย่างหวุดหวิดอีกครั้ง พลันตะโกนเสียงดัง ทว่าขาไม่ขยับ กลับฟาดอิฐเข้าไปอีกรอบ!
นักพรตเต๋าคำรามลั่น “มัจฉาข้ามประตูมังกร!” เขาพุ่งไปนอนหงายท้องกับพื้นหลบเลี่ยงก้อนอิฐ
“หลีฮื้อกระโจนวารี!” จางเย่ขากน้ำลายถุยใส่เขา!
คนไม่น้อยที่อยู่รอบๆ เห็นแล้วแทบลมจับ!
บาทารอบทิศบ้านมัน!
มัจฉาข้ามประตูมังกรน้องสาวมัน!
หลีฮื้อกระโจนวารีน้องสาวมัน!
ไอ้ชื่อเพลงยุทธ์ที่พวกเอ็งตะโกนกับกระบวนท่าที่ใช้ออก มันคนละเรื่องกันเลยไม่ใช่รึไง!?
คนอย่างไอ้สองตัวนี้ก็เป็นจอมยุทธ์ได้เรอะ? ทำไมพวกนายถึงต่ำตมไม่ต่างกันเลยล่ะว้อย!
พวกหลิวอี้เฉวียน หลิวอี้จ่าง เหอป้าเต้า หลี่เฉวียนเหนิงที่ล้วนต่อสู้กับ ‘อริ’ อยู่ใกล้ๆ จางเย่ เมื่อเห็นการต่อสู้ของเขากับนักพรตเต๋าคุนหลุน ก็พากันเหงื่อตก!
อย่างนี้ก็ได้ด้วย?
นี่มันเป็นการปะทะกันระหว่างตัวต่ำตมสองคนชัดๆ!
ตอนอยู่บนรถที่ได้พูดคุยกับจางเย่ พวกเขารู้สึกว่า ‘น้องชายเฉินเจิน’ คนนี้เป็นผู้เที่ยงธรรมยิ่งนัก แค่มองปราดเดียวก็เดาได้ว่าน่าจะมาจากสำนักฝ่ายธรรมะเป็นแน่ แต่ใครจะคิดว่าพอไอ้หมอนี่ลงมือ กลับกลายเป็นอันธพาล! ใช้ทั้งอิฐ ทั้งแหกปาก ทั้งยังถ่มน้ำลายใส่คู่ต่อสู้! ฉากนี้ทำเอาพวกหลิวอี้เฉวียน หลิวอี้จ่างที่นับว่าเป็นคนนอกรีตยังถึงกับรู้สึกเก้อเขินแทน! วิถีของน้องเฉินเจิน แม่งกลับนอกรีตยิ่งกว่าพวกเขาเสียอีก!
เมื่อเสื้อผ้าของนักพรตเต๋าคุนหลุนเปื้อนน้ำลาย ก็โกรธเดือดขึ้นมาทันที ในยุทธภพเขามีชื่อเสียงเรื่องความต่ำช้าเลวทราม เมื่อเอ่ยนามของเขา ใต้หล้าย่อมมีคนรู้จัก มีคนหลีกเลี่ยง แม้แต่ศิษย์สำนักคุนหลุนเองยังไม่มีใครอยากเป็นศัตรูกับเขา และไม่มีใครรับมือเขาได้ ตัวเขาคิดว่าตนเองต่ำช้ามากแล้ว ไม่นึกเลยว่าวันนี้จะได้เจอไอ้คนต่ำช้ายิ่งกว่า!
นักพรตเต๋าถาม “เจ้าฝึกวิชาอะไร?”
จางเย่สวนหมัดและถามกลับ “เจ้าล่ะฝึกวิชาอะไร?”
นักพรตเต๋าตอบเสียงดัง “วิชาของข้าคือฝ่ามือจักรวาลเขาคุนหลุน!”
จางเย่ย่อมไม่อาจเปิดเผยฐานะของตน เขาควงก้อนอิฐขึ้นไปบนอากาศ แล้วกล่าวเสียงเรียบ “วิชาของฉันก็คืออิฐท่องทะยานแปดทิศ!”
คนที่มุงอยู่ได้ยินแล้วแทบล้มตึง!
ศิษย์สำนักมวยสกุลโจวคนหนึ่งมัวแต่อึ้ง ชั่วขณะนั้นกลับถูกฝ่าเท้าศิษย์สำนักเล็กสองคนลูบหน้าเข้าอย่างจัง! แต่ขนาดลงไปนอนแผ่บนพื้นแล้ว ชื่อวิชาที่คนหนุ่มแว่นดำผู้นั้นเรียกขาน ก็ยังคงดังก้องอยู่ในสมอง!
พวกเขาย่อมรู้จักฝ่ามือท่องทะยานแปดทิศ มันก็คืออีกชื่อหนึ่งของฝ่ามือแปดทิศ!
แต่เพลงอิฐท่องทะยานแปดทิศนี่แม่งคือเชี่ยอะไร!?
เอ็งเคยเห็นสำนักไหนในยุทธภพฝึกวิชาใช้ก้อนอิฐกันบ้างล่ะโว้ย!?


[Go To Next Chapter]( ./17.md)