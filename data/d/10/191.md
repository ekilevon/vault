##บทที่ 1091 : ทำเนียบดาราซ่อมเสร็จ อันดับของจางเย่!
วันต่อมา
เป็นวันเสาร์ เวลาค่ำ
คอนเสิร์ตส่งท้ายเดอะแมสก์ซิเกอร์ฉายแล้ว!
ผู้ชมที่ไม่มีโอกาสไปงานคอนเสิร์ตต่างเฝ้ารอตรงหน้าจออยู่นานแล้ว พวกเขาเปิดช่องสถานี BTV รอคอย ทั้งตื่นเต้นและกระวนกระวาย ตื่นเต้นเพราะพวกเขาอยากฟังจางเย่ ฟ่านเหวินลี่และคนอื่นๆ ร้องเพลงเหลือเกิน โดยเฉพาะบนเวทีคอนเสิร์ตอย่างนี้ กับการร้องเพลงครั้งสุดท้ายของ ‘เดอะแมสก์ซิงเกอร์’ อย่างนี้ มีนักร้องบางคนที่เพิ่งจะถอดหน้ากากเปิดเผยตัวจริงในรอบตัดสินสัปดาห์ก่อน ทุกคนต่างยังไม่จุใจ และกระวนกระวายเพราะล้วนทราบดีว่าเมื่อวานนี้ที่เมืองหลวงมีฝนตกห่าใหญ่ อีกทั้งเวทีคอนเสิร์ตก็จัดแบบกลางแจ้ง!
จะร้องกันอย่างไร
จะอัดรายการกันยังไง?
จะหยุดกลางทางหรือเปล่า
ขณะที่กำลังคิด รายการก็ออกฉายแล้ว
เหล่านักร้องทยอยขึ้นเวที
เมื่อคอนเสิร์ตผ่านไปได้ครึ่งค่อนทาง เป็นไปตามคาด ภาพในจอปรากฏเม็ดฝนขนาดเขื่องหยดลงมาแล้ว พร้อมลมกระโชกแรง!
ต่งซานซานขึ้นมาบนเวที ประกาศจบการถ่ายทำล่วงหน้า
“ว่าแล้ว!”
“จะอัดต่อได้ยังไงล่ะ!”
“หา จบงี้เลยเหรอ”
“ไม่มั้ง?”
“ยังฟังไม่หนำใจเลย!”
“ได้ยังไง จบจริงเหรอ”
“รอมาตั้งสัปดาห์แน่ะ ร้องไม่กี่เพลงแค่นี้เหรอ”
“ช่วยไม่ได้นี่ ฝนตกหนักเกิน”
“ใช่ ต้องเข้าใจเหตุผลนะ ไม่โทษพวกเขาหรอก”
อย่างไรก็ตาม ในขณะที่ทุกคนกำลังวิจารณ์ไปต่างๆ นานา แล้วกำลังจะเปลี่ยนช่องหรือไม่ก็ปิดทีวีลง ภายในจอก็พลันมีเสียงเพลงดังลอดออกมา ทำให้ทุกคนตะลึงงัน!
……
 
‘วีรบุรุษที่แท้จริง’
“ในใจของฉัน เคยมีหนึ่งความฝันใฝ่”
“ให้เสียงเพลงพาเธอลืมเลือนสิ้นความเจ็บปวดร้าว”
……
 
‘ซูเปอร์ฮีโร่’
“เธอบอกว่าฉันคือซูเปอร์ฮีโร่ของเธอ!”
“เหมาะเป็นกระสอบทรายพอดี!”
……
 
‘สามวันสามคืน’
“ไม่เหนื่อยสักนิดเลยน่า!”
“ก็เต้นมาแล้วสามวันสามคืน!”
……
 
ที่บ้านเจ๊จาง
วันนี้ ทั้งหนิงหลันและฟางเว่ยหงต่างมาเยี่ยมเยียน
เมื่อเห็นจางเย่ร้องเพลงอย่างแข็งขันท่ามกลางลมฝน พวกเธอทั้งหมดได้แต่ตกตะลึง!
ฟางเว่ยหงกล่าวด้วยเสียงเจ็บปวด “เพราะเป็นบ้าเลย!”
หนิงหลันช็อก “เพลงพวกนี้เขาแต่งเองหมดเลยเหรอ!”
จางหย่วนฉีหัวเราะ “หนิงหลัน ตำแหน่งในทำเนียบศิลปินเธอปีนี้คงอันตรายแล้วล่ะ”
“หือ?” หนิงหลันกะพริบตาถาม “จางเย่คงไม่แหกสวรรค์ขนาดนั้นหรอกมั้ง ความนิยมฉันปีนี้ก็ไม่เลวนะ เล่นหนังไปเจ็ดเรื่อง อยู่ที่สองของระดับเอแล้ว ความนิยมของจางเย่ยังไม่ออกมาเลย ระบบก็ยังซ่อมไม่เสร็จ ต่อให้นับรวมเพลงทั้งหมดของวันนี้เข้าไป เขาก็คงถีบตัวเองจากอันดับรองสุดท้ายของระดับเอขึ้นมาอยู่แถวหน้าไม่ได้หรอกมั้ง ไม่เคยมีใครทำได้มาก่อนเลยด้วย!”
ฟ่างเว่ยหงเองก็เชียร์จางเย่ “เมื่อก่อนไม่มี ไม่ได้หมายความว่าอนาคตจะเป็นไปไม่ได้นะคะ คนอย่างจางเย่ ใช้ตรรกะปกติไปวัดได้ที่ไหน!”
……
 
มหาวิทยาลัยเป่ยต้า
ยามนี้ช่วงปิดภาคเรียนฤดูร้อนมาถึงแล้ว ทว่าก็ยังมีนักศึกษาจำนวนมากที่ไม่กลับบ้าน ไม่ใช่เพราะหาซื้อตั๋วรถกลับไม่ได้ แต่เป็นเพราะหลายคนอยากอยู่ดูเดอะแมสก์ซิงเกอร์จนจบก่อน!
 ตอนนี้ หอพักหลายแห่งกำลังลุกเป็นไฟ!
นักศึกษานับไม่ถ้วนพากันกรีดเสียงเอ็ดตะโร!
“ปังมากกก!”
“กรี๊ดดด!”
“รองศาสตราจารย์จางโคตรหล่อเลย!”
“เลือดฉันเดือดไปหมดแล้ว!”
“ฉันก็เหมือนกัน ฟังแล้วโคตรดีเลย!”
“มันว้อย! แม่งมันจริงๆ!”
……
 
เมื่อมาถึงเพลงสุดท้าย เหล่าผู้ชมที่ดูช่อง BTV ทั่วประเทศก็ถูกรายการบีบคั้นจนยิ่งไต่ทะยานไปถึงจุดบ้าคลั่ง!
“ขอบคุณเธอ”
“ที่คอยแบ่งเบาแบกความลำบาก”
“ขอบคุณฟ้า”
“ที่มีเธอคอยเข้าใจ”
“ได้โปรดโบกมือให้ฉันอีกสักครั้ง!”
“ให้ฉันรู้ ว่าเธออยู่ตรงมุมไหน!”
แฟนคลับจางเย่เพิ่มขึ้นอย่างท่วมทะลัก!
ที่เห็นภาพชัดที่สุดคือจำนวนแฟนคลับที่กดติดตามเวยป๋อของเขา ซึ่งทะลุไปถึงจำนวนยี่สิบห้าล้านอย่างน่าตกตะลึง นับตั้งแต่วันที่จางเย่ถอดหน้ากากเผยโฉมออกมา จำนวนผู้ติดตามบนเวยป๋อของเขาก็พุ่งขึ้นแทบจะเป็นวันละล้านสองล้าน แหกสวรรค์ถึงขีดสุด!
“จางเย่! นายเจ๋งมาก!”
“อาจารย์จาง พวกเราต่างหากที่ต้องขอบคุณ เป็นคุณต่างหากที่อยู่เคียงข้างพวกเราเสมอมา! เป็นคุณที่เข้าใจจิตใจของพวกเรา!”
“ขอเพียงมีคุณอยู่ สองมือของพวกเราจะโบกสะบัดเพื่อคุณตลอดกาล!”
“ใช่! ตลอดไป!”
“สะเทือนใจไม่ไหวแล้ว!”
“ทำไมวันนั้นฉันถึงไม่ไปดูที่งานนะ!”
ที่บ้าน
จางเย่กำลังคุยสายอยู่กับหูเฟย
จางเย่ตะลึง “ฉายได้ยังไงเนี่ยครับ?”
หูเฟยยิ้ม “ภาพน่าประทับใจขนาดนี้ ไม่ฉายได้ยังไง”
จางเย่เลิ่กลั่ก “ไม่ใช่ว่าหยุดอัดไปแล้วเหรอครับ?”
“ตอนแรกก็ใช่หรอก แต่พอเธอออกไปร้อง ฉันก็รีบให้ทีมงานไปเปิดกล้องบันทึกทุกตัวเลย” หูเฟยหัวเราะหึหึพลางกล่าว “ถ้าพลาดช่วงนี้ไปล่ะน่าเสียดายแย่”
จางเย่ยิ้มเจื่อน “ดนตรีประกอบไม่ชัด เสียงฝนตกก็ดัง ไมค์ก็มีเสียงรบกวน เพลงพวกนี้ร้องได้งั้นๆ มาก ไม่ใช่เวอร์ชั่นที่ผมพอใจเลย”
หูเฟยกลับกล่าว “เธอดูภาพวันนั้นสิ โดนใจคนเยอะตั้งขนาดนี้ เธอยังว่างั้นๆ อีกเหรอ? ฉันว่าดีจะตาย คนอื่นก็ว่าดีมาก ฉันรับรองเลยว่า ต่อให้นายไปอัดในห้องอัดก็ไม่มีทางหาซาวด์เอฟเฟกต์ประกอบที่เยี่ยมขนาดนี้ได้หรอก ดนตรีประกอบน่ะใส่เติมได้ เสียงฝนก็ลบได้ แต่บรรยากาศและความประทับใจอย่างนั้นไม่มีทางเลียนแบบซ้ำได้หรอกนะ ฉะนั้นนี่คือเวอร์ชั่นยอดเยี่ยมที่สุดแล้ว!”
จางเย่ยิ้มบางๆ “โอเคครับ คุณคือผู้กำกับใหญ่ ตามนั้นครับ”
……
 
คืนนั้น
ก่อนเที่ยงคืนเล็กน้อย
พลันเกิดกระแสหนึ่งทำให้เวยป๋ออึกทึกครึกโครมอีกครั้ง
“ใกล้แล้ว!”
“ทำเนียบความนิยมล่าสุดออกหรือยัง?”
“ยังเลย”
“ไม่รู้ว่าหลังอัปเดตวันนี้จะมีชื่อจางเย่หรือยัง”
“ยังซ่อมไม่เสร็จอีกเหรอ ไหนว่าภายในอาทิตย์นี้ไง?”
“นั่นสิ นี่มันวันเสาร์แล้วนะ ทำไมยังไม่ออกมาอีก?”
“ชื่อเสียงของจางเย่จะพุ่งขึ้นมาเท่าไรกันแน่นะ!”
แฟนคลับจางเย่มากมายเฝ้าอยู่หน้าคอมพิวเตอร์ คอยกดรีเฟรชหน้าเพจทำเนียบศิลปินไม่หยุด ตอนนี้พวกเขาอยากรู้เพียงว่าอันดับของจางเย่จะอยู่ที่เท่าไรกันแน่!
ไม่เพียงแต่แฟนคลับของจางเย่เท่านั้น
ยังมีชาวเน็ตทั่วสารทิศ
และคนวงการบันเทิงนับไม่ถ้วน
ผู้ชมต่างสุดแสนสงสัย เพราะการแสดงของจางเย่ในเดอะแมสก์ซิงเกอร์คราวนี้น่าตกตะลึงจริงๆ บวกกับเรตติ้งรายการที่สร้างสถิติใหม่เข้าไปอีก เรตติ้งถ่ายทอดสดในรอบสุดท้ายที่ออกมา ได้บันทึกเป็นประวัติศาตร์ด้วยจำนวนเรตติ้งทั่วประเทศ 3.89% รวมถึงยอดคลิกชมบนอินเทอร์เน็ตนับพันล้านครั้ง เรียกได้ว่าคนส่วนใหญ่ได้ดูรายการนี้แล้ว อีกทั้งยังมีคอนเสิร์ตในครั้งนี้อีก ฉะนั้นทุกคนจึงต่างสงสัยมากว่าความนิยมของจางเย่จะพุ่งไปได้ถึงระดับไหน!
เวลาเที่ยงคืนห้านาที
ทำเนียบศิลปินอัปเดตแล้ว!
บนเวยป๋อพลันเกิดคลื่นความโกลาหลทันที!
“ออกแล้ว!”
“อันดับใหม่ประกาศแล้ว!”
“อัปเดตแล้วว้อย!”
“มีจางเย่แล้วล่ะ!”
“ทำเนียบซ่อมเสร็จแล้ว!”
“เชี่ย! รีบดูเร็ว!”
บนทำเนียบศิลปินล่าสุด ชื่อของจางเย่หายไปจากอันดับสองรองสุดท้ายเรียบร้อย!
ขยับแซงขึ้นไปหนึ่งคน!
ห้าคน!
สิบคน!
เจี่ยงฮั่นเวย
ฮั่วตงฟาง
โดนจางเย่แซงเรียบ!
เวลานี้ ชื่อของจางเย่ปรากฏหราอยู่ ณ ตำแหน่งอันดับสามของรายชื่อศิลปินระดับ A เหนือชื่อของเขาขึ้นไปเหลือเพียงสองคนเท่านั้น หนึ่งคือซูเปอร์สตาร์อันดับหนึ่งของทำเนียบศิลปินระดับ A อีกหนึ่งคือหนิงหลัน ศิลปินระดับ A อันดับสอง!
ขึ้นไปอยู่ในขั้นสุดยอดของระดับ A แล้ว!
เพียงข้ามคืนจางเย่ก็มาอยู่ส่วนยอดของระดับ A!
เข้าใกล้สตาร์คิง สตาร์ควีนระดับ S ขึ้นทุกทีแล้ว!
ไม่เคยมีใครได้รับชื่อเสียงท่วมท้นขนาดนี้ในคราวเดียวมาก่อน ต้องทราบว่า ศิลปินที่อยู่ในขั้นระดับ A นี้ แต่ละอันดับมีช่องว่างของคะแนนความนิยมที่ห่างกันมหาศาล บางคนอาจขยับพุ่งจากระดับ E มาอยู่ระดับ C ได้เพียงชั่วข้ามคืน ทว่าช่วงคะแนนนี้กลับเทียบไม่ได้เลยกับการที่จะขยับจากอันดับสุดท้ายในระดับ A ขึ้นมาสักสามขั้น! การจะไต่ขึ้นอันดับในระดับ A แต่ละขั้นล้วนยากแสนสาหัส! คิดจะแซงขึ้นไปแค่สักคนก็ต้องอาศัยคะแนนความนิยมอย่างก้าวกระโดดแล้ว ฉะนั้นก่อนหน้าที่จางเย่จะปรากฏตัว อันดับในทำเนียบระดับ A นี้ ไร้การเปลี่ยนแปลงใดๆ มานานหลายปีแล้ว!
ทว่าตอนนี้เขากลับถล่มทุกคนเรียบ!
คืนนี้ อันดับของจางเย่พุ่งทะยานขึ้นมาถึงสิบขั้น!
ชาวเน็ตสั่นสะเทือน
“สวรรค์!”
“ที่สาม? ที่สามของระดับเองั้นเหรอ?”
“จางเย่กลายเป็นดาราระดับซูเปอร์สตาร์แล้ว?”
“เชี่ย! โคตรไว! แม่งไวเกินไปแล้ว!”
“ฉิบหาย! จางเย่จะแหกสวรรค์จริงๆ!”
“ระดับเอแต่ละขั้นห่างกันมหาศาลเลยนะ แถมแต่ละขั้นยังห่างเยอะขึ้นไปเรื่อยๆ อีก คนที่เป็นดาราระดับเออันดับท้ายๆ อย่างมากก็เรียกว่าเป็นคนดัง ดาราชื่อดัง มีศิลปินเพียงสามอันดับต้นของระดับเอเท่านั้นที่จะเรียกได้ว่าเป็นซูเปอร์สตาร์! อาจารย์จางใช้เวลาแค่ข้ามคืนก็ไปถึงแล้วจริงเหรอ? จะเป็นลม!”
“โคตรช็อก!”
“อาจารย์จางขึ้นแท่นซูเปอร์สตาร์แล้ว!”
“เขาเพิ่งเลื่อนขึ้นมาอยู่ระดับเอได้นานเท่าไรเอง? ขึ้นไปบนยอดไวชะมัด!”
“อ๊ากกก!”
เวลานี้คนในวงการก็ต่างตื่นตระหนกเช่นกัน!
พวกเขาคิดไว้ว่าชื่อเสียงของจางเย่ในครั้งนี้คงเพิ่มขึ้นมากมายมหาศาล อาจจะเพิ่มขึ้นอย่างไม่เคยปรากฏมาก่อน แต่ก็ไม่คิดว่าจะพุ่งทะยานถึงขั้นนี้!
อันดับสามของระดับ A?
ซูเปอร์สตาร์ระดับประเทศ?
ไม่น่าเชื่ออย่างที่สุด!
หนำซ้ำซูเปอร์สตาร์ระดับประเทศผู้นี้ ยังเป็นแค่พิธีกร…ที่ดัน ‘ทำงานไม่ตรงสาย’ อีกด้วย!?
 


[Go To Next Chapter]( ./192.md)