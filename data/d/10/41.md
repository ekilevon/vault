##บทที่ 941: ล้างทุกสำนักใหญ่?
คืนวันนั้น
ไม่มีการรายงานข่าวใดๆ มีเพียงการพูดคุยอย่างร้อนแรงในเวยป๋อ!
"อาจารย์จางเป็นยังไงบ้าง?"
"จับโจรได้รึเปล่า?"
"เกิดอะไรขึ้น? พี่น้องคนท้องถิ่นช่วยบอกหน่อย!"
"จางเย่บอกว่ามีผู้หญิงกับเด็กถูกทำร้ายไม่ใช่เหรอ?"
"ไม่ต้องห่วง! พวกนั้นโดนจัดการหมดแล้ว!"
"ไอ้พวกลูกเต่านั่นโดนพวกเราทุบจนหมดแล้ว! ไม่มีเหลือ!"
"ใช่ ไม่รู้ว่าคนพวกนั้นเป็นใคร มีทั้งหลวงจีนมีทั้งนักพรต คนเป็นร้อยแหกปากเหมือนจะไปตีกันฆ่ากัน แต่สุดท้ายก็โดนพวกเราจัดการจนเรียบ! ฝั่งเรามีสองพันกว่าคน ตีพวกมันเละเหมือนลูกหลานเต่า! อีกสิบกว่าคนโดนจ้างอ๋าวกัดยับ!"
"ฮ่าๆๆๆ!"
"สุดยอด!"
"ถ้าฉันอยู่แถวนั้นฉันก็ไปร่วมด้วย!"
"ทำไมถึงไม่มีข่าวเลยนะ?"
"ไม่รู้สิ!"
"มีเรื่องอะไรกันน่ะ? ทำไมมีจางเย่ด้วย?"
ผู้คนไปร่วมเหตุการณ์กันไม่น้อย แม้เรื่องราวจะจบลงแล้ว แต่ว่ารายละเอียดความเป็นมาต่างๆ ของเรื่องนี้ แม้แต่คนที่ไปร่วมเหตุการณ์ยังไม่ทราบ ตำรวจกับนักข่าวก็ไม่ยอมเปิดเผยรายละเอียด!
นี่อาจเป็นเพราะเส้นสายของยุทธภพ ที่หลวี่อวี้หู่กล่าวนั้นถูกต้อง เส้นสายของสมาพันธ์ศิลปะการต่อสู้แห่งชาตินั้นลึกล้ำมาก พูดกันตรงๆ ก็คือมีเรื่องราวบางประการที่ไม่อาจรายงานได้ จะให้พูดว่ามีปรมาจารย์หลายท่านต่อยตีกัน? อาวุธลับ? ได้รับบาดเจ็บสองคน พิการไปอีกหนึ่ง? ยังมีการตามไล่ล่า? หลายปีก่อนถึงกับมีคนตาย? เรื่องนี้จะให้รายงานต่อมวลชนได้อย่างไร! ถ้าเกิดเรื่องหลุดออกไปจริงๆ ทางสมาพันธ์ฯ คงไม่มีทางมีหน้าอยู่ต่อไป ได้แต่ต้องสลายตัวแล้ว! ดังนั้นแม้แต่คนในสมาพันธ์ฯ ที่ไม่เกี่ยวข้องกับเรื่องนี้ก็ยังต้องทำอะไรสักอย่างเพื่อจัดการเรื่องราว!
ทว่าแม้ประชาชนจะไม่ทราบ
แต่คนในยุทธภพล้วนทราบอยู่เต็มอก
……
สำนักเล็กแห่งหนึ่ง
"ศิษย์พี่รองกลับมาแล้ว!"
"ศิษย์พี่รอง เกิดอะไรขึ้น?"
"ผมดูในเวยป๋อแล้ว เกิดอะไรขึ้นน่ะ?"
"จางเย่ไปได้ยังไง?"
"เฮ้ย เดี๋ยวก่อน คราวนี้สมาพันธ์ศิลปะการต่อสู้แห่งชาติเกิดเรื่องใหญ่แล้ว!"
"หือ?"
"นั่งลง ฟังฉันเล่าก่อน! พวกสำนักใหญ่แทบล่มแล้ว!"
……
โรงฝึกแห่งหนึ่ง
"อะไรนะ?"
"จางเย่เป็นศิษย์สำนักมวยไทเก๊ก?"
"เชี่ย!"
"มวยไทเก๊กที่สาบสูญไปร้อยกว่าปี ปรากฏตัวขึ้นอีกครั้ง?"
"นี่..."
"เขารับมือปรมาจารย์เฉินได้ด้วยงั้นรึ?"
"พลังภายใน? จางเย่ฝึกปราณของมวยไทเก๊กได้แล้ว?"
……
สำนักหัวซาน
"พูดอีกทีซิ?"
"ท่านเจ้าสำนักบาดเจ็บสาหัส?"
"อาจารย์อาฟ่านเหวินถูกคนธรรมดาเป็นสิบรุม? ทั้งยังโดนจับไปแล้ว?"
"เหราอ้ายหมิ่นทำไมถึงได้ร้ายกาจได้ขนาดนั้น!"
"จางเย่ไปช่วยโจรแซ่เหรานั่นได้ยังไง?"
……
สมาพันธ์ศิลปะการต่อสู้แห่งชาติ
"ต้องปิดเรื่องนี้ให้ได้!"
"เร็ว ต้องรีบจัดการเรื่องนี้ให้เร็วที่สุด!"
"แล้วเรื่องปรมาจารย์โจวกับปรมาจารย์เฉินจะทำยังไงดี!"
"มีคนรุมล้อมเหราอ้ายหมิ่นเยอะขนาดนั้นยังพลาดได้? ตอนนี้ถึงกับโดนจับตัวไปหมดแล้ว?"
"ติดต่อสถานีตำรวจท้องถิ่นเดี๋ยวนี้! ให้พวกเขาปล่อยตัวคน! อะไรนะ? ปล่อยไม่ได้? ทำไมถึงปล่อยไม่ได้?"
"ว่ายังไงนะ ตอนกำลังประลองเอาชีวิต ยังมีคนสอดมือเข้ามา?"
"ปรมาจารย์โจวบาดเจ็บแค่ไหน?"
"พิการ? นั่นปรมาจารย์นะ! เป็นถึงรองประธานสมาพันธ์ฯ ของเราเชียวนะ!"
……
แม้ข่าวจะไม่หลุดออกไปข้างนอก แต่สำหรับคนในยุทธภพแล้วเรื่องนี้ไม่ถือเป็นความลับ หลายสำนักและค่ายพรรคที่ไม่ได้เข้าร่วมล้วนแล้วแต่ตกตะลึง! งานชุมนุมครั้งนี้เกิดเรื่องหลายประการ แต่ละเรื่องล้วนทำให้คนตื่นตกใจ!
ไม้กวนอึแห่งวงการบันเทิง ยื่นไปกวนในยุทธภพแล้ว!
ทายาทมวยไทเก๊กปรากฏกาย!
จางเย่กับเหราอ้ายหมิ่น ปะทะโจวเทียนเผิงและเฉินสี่!
นอกเวทีมีการใช้อาวุธลับ!
โจวเทียนเผิงพิการ!
เฉินสี่บาดเจ็บสาหัส!
เหราอ้ายหมิ่นยังไม่ทราบเป็นตาย!
คนของสำนักใหญ่ละเมิดกฎเกณฑ์ยุทธภพแล้วยังคิดจะล้างสำนัก!
ประชาชนสองพันกว่าคน สุนัขจ้างอ๋าวอีกสิบกว่าตัว ล่มทัพสำนักใหญ่จนสิ้น!
เมื่อได้ฟังข่าวชิ้นนี้ คนในยุทธภพต่างก็เป็นลมซ้ำแล้วซ้ำเล่า หลายปีมานี้ไม่มีเรื่องราวใหญ่โตประการใดเกิดขึ้น ล่าสุดคือเรื่องที่เหราอ้ายหมิ่นสู้กับปรมาจารย์สองท่าน ใครจะไปคิดว่าขณะไม่มีเรื่องมีราว พอมีเรื่องขึ้นมาทีก็กลายเป็นเรื่องใหญ่ที่ชวนตื่นตระหนกถึงเพียงนี้ ถึงกับต้องเรียกว่านับรวมเหตุวุ่นวายในยุทธภพห้าสิบปีที่ผ่านมารวมกัน ยังไม่ย่ำแย่เท่าวันนี้วันเดียว!
"ยุทธภพวุ่นวายแล้ว!"
"นั่นสิ เกิดเรื่องใหญ่แล้ว!"
"ต่อไปจะทำยังไงดี?"
"แล้วสมาพันธ์ฯ จะทำยังไงต่อไป?"
"ทางสำนักใหญ่ยังจะตามล่าเหราอ้ายหมิ่นอีกรึเปล่า?"
"ยังจะตามล่าเหราอ้ายหมิ่นได้อีกรึ? โจวเทียนเผิงพิการ เฉินสี่บาดเจ็บสาหัส คำถามในตอนนี้ควรเป็นเหราอ้ายหมิ่นหายดีแล้วจะตามล่าฝ่ายสำนักใหญ่หรือเปล่าต่างหาก!"
"มารอดูกันว่าเรื่องนี้จะเป็นอย่างไรต่อไป!"
"นั่นสิ เทพเซียนทะเลาะวิวาท พวกเรายิ่งหลบได้ไกลเท่าไรก็ยิ่งดีเท่านั้น!"
เย็นวันนั้น ทุกคนในสมาพันธ์ล้วนให้ความสนใจกับความเป็นไปของสถานการณ์ดังกล่าว ทุกคนทราบว่าเมื่อเกิดเรื่องใหญ่เช่นนี้ขึ้นแล้ว เรื่องหลังจากนี้ต้องไม่จบสิ้นง่ายๆ เป็นแน่!
……
ที่แห่งหนึ่ง
ในโรงพยาบาลแห่งหนึ่ง
จางเย่รับสายอยู่ตรงระเบียงทางเดิน
จางเย่ "แม่ ผมไม่เป็นไร"
แม่ถาม "ทำไมแกถึงไปตีกับเขาอีกแล้ว? คราวนี้ถึงกับต่อยตีกันจริงๆ ด้วย? แล้วเฉินเฉินล่ะ? เฉินเฉินเป็นยังไงบ้าง?"
จางเย่ตอบ "เฉินเฉินปลอดภัยดีครับ"
แม่ทอดถอนใจ "แกมันไอ้ตัวก่อเรื่อง! รู้แบบนี้ฉันไม่ให้แกพาเฉินเฉินไปหรอก!"
จางเย่ "ยังไงก็ฝากบอกพ่อด้วยนะ"
แม่ "เมื่อไหร่จะกลับ?"
จางเย่ "ผม? เอ่อ อีกไม่กี่วันนี้แหละ"
แม่ "เรื่องก็จบแล้วไม่ใช่เหรอ? ทำไมถึงยังต้องรออีกหลายวัน?"
จางเย่ "ยังมีเรื่องที่จัดการไม่เรียบร้อยอีกนิดหน่อยน่ะ"
พอวางสายไป เพื่อนฝูงของจางเย่ทั้งหลายต่างก็รีบโทรเข้ามา พวกเขาเห็นโพสต์บนเวยป๋อของจางเย่แล้ว แต่ไม่ทราบว่าเกิดเรื่องอะไรขึ้น
จางเย่ "ผอ.เหยียนครับ ผมอาจจะขอลาเพิ่มอีกหน่อยนะ"
เหยียนเทียนเฟยแห่งช่องสารคดี CCTV กล่าว "ลานานไม่ว่าหรอก อยากพักแค่ไหนก็แค่นั้น แต่ว่าพอเกิดเรื่องแบบนี้แล้ว ฉันล่ะไม่ไว้ใจเธอเลยจริงๆ!"
เพื่อนฝูงต่างเป็นห่วงเป็นใย แต่จางเย่ก็ไม่พูดอะไร เพราะถึงเขาจะพูดไปก็ไร้ประโยชน์ ทั้งยังยากจะอธิบาย เรื่องราวใน ‘ยุทธภพ’ ก็ย่อมต้องแก้ปัญหาด้วยวิธีการของ ‘ยุทธภพ’!
พอเขากลับมาถึงหอผู้ป่วย ก็พบว่าในห้องมีคนมากันหลายคนแล้ว
"อาจารย์จางกลับมาแล้ว!"
"อาจารย์จาง!"
"นี่ศิษย์พี่รองกับศิษย์พี่สามครับ!"
"พวกเขาเพิ่งมาถึง!"
ซ่งเจียวกับหลวี่อวี้หู่แนะนำคนให้
จางเย่มองผู้มาใหม่ทั้งสองคน เห็นว่าอายุยังไม่มาก อย่างน้อยน่าจะยังไม่เท่าเหราอ้ายหมิ่น คนหนึ่งเป็นชายศีรษะล้าน หน้าตาไม่น่าดูนัก อีกคนเป็นชายมัดผมทรงหางม้า ดูเหมือนคนในวงการบันเทิงหรือศิลปินมากกว่าชาวยุทธ
พอเห็นจางเย่ ศิษย์คนรองแห่งสำนักฝ่ามือแปดทิศก็ก้าวออกมาทันที ประสานมือคำนับ "อาจารย์จางโปรดรับการคารวะจากผม!"
"พวกเรามาสายเกินไป!" ศิษย์คนที่สามของสำนักเห็นแล้วก็ปฏิบัติตาม
จางเย่รีบเข้าไปประคองพวกเขา "นี่มันยุคไหนสมัยไหนกันแล้ว? อย่าทำแบบนี้เลยครับ เงยขึ้นมาเถอะ! ผมกับเจ๊เหราก็สนิทกันไม่น้อยไปกว่าพวกคุณ ยังไงก็ต้องช่วยเหลือกันอยู่แล้ว พวกคุณอย่าพูดอย่างนี้เลย!" ว่าแล้วก็หันไปหาหลวี่อวี้หู่ "แล้วนี่อาการของเหล่าเหราเป็นยังไงบ้าง? ฟื้นรึยัง?"
เหล่าเหรา?
ศิษย์พี่รองและศิษย์พี่สามของสำนักฝ่ามือแปดทิศหางตากระตุกเล็กน้อย
เชี่ย มีคนกล้าเรียกศิษย์พี่ใหญ่แบบนี้จริงๆ รึ?
หลวี่อวี้หู่รีบตอบ "บาดเจ็บไม่หนักมากครับ ด้วยวรยุทธ์ของศิษย์พี่ใหญ่ต้องรอดแน่นอน หมอบอกว่าขอแค่ฟื้นขึ้นมาได้ก็ไม่มีอะไรถึงชีวิตแล้ว!"
จางเย่ "ไข้ลงรึยัง?"
"ดีขึ้นหน่อยแล้วค่ะ" ซ่งเจียวตอบ
ศิษย์พี่รองกำหมัดแน่น "พวกนั้นข่มเหงคนเกินไปแล้ว!"
สวีฝานขุ่นแค้น "แถมยังไม่มีรายงานข่าวเลยสักนิด! พูดถึงยังไม่มี!"
จ้าวอวิ๋นหลงก็เดือดดาล "แม้แต่ในยุทธภพยังเงียบสนิท คนของสำนักใหญ่แสร้งทำเป็นไม่รู้เรื่อง คนของสำนักเล็กก็ไม่กล้าออกปาก ตอนนี้ฉันอยากถามนัก! เรื่องนี้ใครจะคิดบัญชีแทนเรา?"
หลวี่อวี้หู่คำราม "ใช่ ใครจะชำระบัญชีนี้?"
วันนี้พวกเขาโกรธแค้นเกินไป ถูกวางแผนทำร้ายมากเกินไป ได้รับความอยุติธรรมจนเกินไป แม้สุดท้ายจางเย่จะเรียกฝูงชนมาช่วยพลิกสถานการณ์ ทว่าความคับแค้นต่อเหล่าสำนักใหญ่ครั้งนี้กลับยากจะกล้ำกลืน! ล้อมโจมตี? ลอบจู่โจม? ติดตามล่า? ล้วนเป็นความแค้นที่คิดสังหารอันลึกล้ำ ถ้าถูกจับตัวได้จะเป็นอย่างไร? เรื่องนี้สมาพันธ์ฯ ได้ใช้เส้นสายตรงที่ใดหรือไม่ อาจให้ถูกจับกุมตัวสักหลายวันก็ปล่อยออกมา คนของสำนักใหญ่ทั้งหลายต่างมีเส้นสายอยู่ทั้งนั้น!
เส้าหลิน?
ยังมีหัวซาน?
ต่างก็มีเส้นสายกล้าแข็งทั้งสิ้น!
ดังนั้นเรื่องนี้อย่างไรก็ไม่มีทางจบลงอย่างนี้ อย่างไรพวกเขาก็ต้องชำระสะสาง!
ทันใดนั้นเองหลวี่อวี้หู่ก็มีสายโทรเข้า
ในขณะเดียวกัน ค่ายพรรคในยุทธภพก็ได้รับข่าวสารประการหนึ่ง
สมาพันธ์ศิลปะการต่อสู้แห่งชาติเคลื่อนไหวแล้ว ถือเป็นการเอ่ยปากเป็นครั้งแรก พวกเขาไม่พอใจกับสิ่งที่เกิดขึ้นในงานชุมนุมแลกเปลี่ยนศิลปะการต่อสู้ครั้งนี้อย่างยิ่ง ข้อหนึ่ง พวกเขาจะทำทุกวิถีทางเพื่อหาตัวคนที่ใช้อาวุธลับลอบจู่โจมเพื่อความยุติธรรม สอง พวกเขาประณามการไล่ล่าตัวเหราอ้ายหมิ่นและพวกโดยเหล่าศิษย์สำนักใหญ่หลังการประลองเอาชีวิต ซึ่งผิดต่อกฎเกณฑ์มารยาทของยุทธภพ และจะทำการลงโทษสำนักที่เกี่ยวข้องอย่างรุนแรง ข้อสาม พวกเขาแสดงความเห็นใจว่าไม่มีใครต้องการเห็นปรมาจารย์แห่งยุคต้องล้มลงไป แม้เป็นการต่อสู้แลกชีวิต สมาพันธ์ไม่สนับสนุนวิธีการแก้ไขความขัดแย้งเช่นนี้ เหราอ้ายหมิ่นเองก็กระทำการละเมิดกฎเกณฑ์ของสมาพันธ์ไปหลายอย่าง ทำให้เกิดเหตุการณ์ที่ ‘กระต่ายตายจิ้งจอกโศกศัลย์’ จากคนของสำนักใหญ่!
คำชี้แจงสามประเด็น
ความหมายของสมาพันธ์ฯ นั้นชัดเจนยิ่ง สมัครใจวิวาท ทั้งสองฝ่ายล้วนก่อปัญหา ดังนั้น - เรื่องนี้ต่อให้ไม่ยอมจบก็ต้องจบ สมาพันธ์ฯ แสดงเจตนาออกมาอย่างชัดเจน!
คนของสำนักเล็กและไร้สังกัดต่างก็คุยกันเรื่องนี้
"จบแบบนี้เหรอ?"
"เอ่อ"
"นี่ถือว่าจบแล้ว?"
"ดูเหมือนจะยุติธรรม แต่ทำไมเหมือนจะมีบางจุดไม่ถูกต้องนะ!"
"จุ๊ๆ หยุดพูดเถอะ"
"เรื่องนี้พวกเราสอดมือไม่ได้!"
คนของสำนักใหญ่ที่มีส่วนเกี่ยวข้องกับเรื่องนี้ ต่างก็ลอบระบายลมหายใจด้วยความโล่งอก
"ในที่สุดก็จบแล้ว!"
"เยี่ยม!"
"นั่นสิ เพราะเหราอ้ายหมิ่นลงมือหนักเกินไปนั่นแหละ!"
"ยอมถอยคนละก้าวก็จบแล้ว!"
"อืม เรื่องนี้ยังพอรับได้น่า!"
พวกเขารับได้ แต่ฝ่ายสำนักฝ่ามือแปดทิศรับไม่ได้!
ไม่เพียงแต่รับไม่ได้ เมื่อคนของสำนักฝ่ามือแปดทิศเห็นคำประกาศนี้ ต่างก็เกิดโทสะ!
หลวี่อวี้หู่โกรธมาก "อะไรคือการทำทุกวิถีทางเพื่อหาตัวคนใช้อาวุธลับ? มีคนอยู่มากมาย มันต้องมีคนเห็นแน่ๆ ว่าใครเป็นคนปาออกมา ยังจะมาตรวจสอบอะไรอีก? ถามๆ เอาก็รู้แล้ว! พูดอย่างนี้คือแม่งไม่คิดจะมอบตัวคนออกมาชัดๆ!"
สวีฝานกล่าว "ศิษย์พี่ใหญ่ก็มีความผิดด้วยงั้นรึ?"
"เชี่ย!" จ้าวอวิ๋นหลงกล่าว "นี่มันเหตุผลอะไรกัน?"
ซ่งเจียว "สมาพันธ์ฯ น่ะ พูดกันตามตรงก็เกิดมาจากพวกสำนักใหญ่! มีแต่คนในสำนักใหญ่ทั้งนั้น! คิดว่าพวกมันจะทำตัวเป็นมิตรจริงๆ? คิดว่าพวกมันจะมาสืบสวนเรื่องนี้จริงๆ?"
"ต่อให้ไม่ยอมจบก็ต้องจบ?"
"ง่ายดายขนาดนั้น?"
"งั้นใครจะเป็นคนสะสางบัญชี?"
"คนของสำนักใหญ่ล้อมโจมตีพวกเรา ถือว่าจบสิ้นเพียงเท่านี้?"
คนของสำนักฝ่ามือแปดทิศไม่อาจสะกดโทสะได้ไหว
ด้านนอกมีพยาบาลเดินเข้ามา "พวกคุณช่วยเบาเสียงหน่อย อย่ารบกวนคนป่วย!"
แล้วจางเย่ก็พลันออกปาก กล่าวกับพยาบาลหญิงคนนั้นว่า "คุณพยาบาล ที่นี่มีแผนที่หรือเปล่าครับ?"
พยาบาลคนนั้นตื่นเต้นเล็กน้อย "มีค่ะๆ อาจารย์จางอยากได้แผนที่อะไรคะ? ที่นี่มีหมดล่ะค่ะ อีกเดี๋ยวขอดิฉันถ่ายภาพกับคุณได้ไหม?"
"ได้ครับ" จางเย่กล่าว "ผมอยากได้แผนที่ประเทศครับ"
พยาบาลหญิงนำแผนที่ประเทศมาให้จางเย่อย่างรวดเร็ว
สำนักฝ่ามือแปดทิศมองจางเย่อย่างไม่เข้าใจว่าเขาต้องการทำอะไร
จากนั้น จางเย่คลี่แผนที่วางลงบนโต๊ะ แล้วหยิบปากกาส่งให้หลวี่อวี้หู่
หลวี่อวี้หู่ตะลึง "คุณจะทำอะไรน่ะ?"
จางเย่พูดเบาๆ "พวกสำนักที่มาโจมตีพวกเราวันนี้ ยังจำได้ไหม?"
"ต่อให้เป็นเถ้าถ่านผมก็ไม่มีทางลืม!" หลวี่อวี้หู่ร้อง
จางเย่พยักหน้า "เอาล่ะ งั้นช่วยระบุตำแหน่งของสำนักใหญ่พวกนี้ให้ผมหน่อย!"
"หือ?"
"คุณคิดจะทำอะไรน่ะ?"
"อาจารย์จาง! คุณ..."
ทุกคนตกตะลึงจนพูดไม่ออก
แต่จางเย่กลับหัวเราะ แล้วพูดด้วยท่าทีผ่อนคลาย "ผมจะหาที่พักรักษาตัวสักหลายวัน พอหายดีแล้ว ผมจะออกท่องเที่ยว ชมขุนเขาลำธารบนแผ่นดินนี้สักหน่อย!"
วัดเส้าหลิน?
สำนักหัวซาน?
สำนักมวยสกุลโจว?
สำนักคงท้ง?
สำนักคุนหลุน?
บู๊ตึ๊งฝ่ายใต้?
ฝ่ามือทรายเหล็ก?
ได้!
ฉันจะไปเยี่ยมมันทุกสำนักนี่แหละ!


[Go To Next Chapter]( ./42.md)