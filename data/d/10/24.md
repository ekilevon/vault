##บทที่ 924 : เหราอ้ายหมิ่นออกโรง!
ทุกสายตาจ้องไปยังจุดเดียวกัน
ภายใต้ความสนใจของคนทั้งหมด สำนักฝ่ามือแปดทิศเดินเรียงแถวขึ้นเขามาตามทางเล็กๆ มีทั้งหญิงทั้งชาย เด็กหนุ่มสาวคนชรา ทุกคนสวมเครื่องแต่งกายประจำสำนักฝ่ามือแปดทิศ อกและแผ่นหลังปักรูปยันต์แปดทิศสีขาวดำ แผ่กลิ่นอายลึกลับชนิดหนึ่ง
“ในที่สุดก็มาจนได้!”
“พวกนั้นกล้ามาจริงๆ!”
“ดู นั่นศิษย์ลำดับที่ห้าแห่งสำนักฝ่ามือแปดทิศในปัจจุบัน ซ่งเจียว!”
“สวีฝานแห่งสำนักฝ่ามือแปดทิศก็มา!”
“คนนั้นใครน่ะ? ทำไมไม่เคยเห็นมาก่อน?”
“นั่นคือศิษย์ลำดับเก้าของสำนักฝ่ามือแปดทิศ ชื่อจ้าวอวิ๋นหลง ได้ยินว่าเขามักไม่ค่อยออกจากโรงฝึก ข้าเคยพบเขาครั้งหนึ่งเมื่อปีก่อน วิชายุทธ์สูงส่ง คนนอกมิอาจล่วงรู้!”
“แล้วศิษย์ลำดับสองกับศิษย์ลำดับสามของพวกเขาเล่า ทำไมไม่เห็น?”
“ไม่รู้สิ”
“วันนี้ใครมาก็ไม่มีประโยชน์!”
“คนแค่สิบกว่า ยังกล้ามาอีก?”
ชาวยุทธ์ต่างชี้มือวิพากษ์วิจารณ์ กระทั่งคนสุดท้ายปรากฏขึ้น ทุกคนก็ต้องรีบหดมือกลับ ไม่กล้าชี้อีก
นั่นเป็นเพราะ เหราอ้ายหมิ่นมาถึงแล้ว!
เงาร่างนั้นสวมชุดฝึกสีขาวเรียบง่าย ฝ่าเท้าสวมเพียงรองเท้าพื้นๆ ที่มีเงินเพียงยี่สิบหยวนก็ซื้อได้ เหราอ้ายหมิ่นปรากฏกายด้วยท่าทีสบายๆ ราวกับไม่ได้มางานเลี้ยงที่เต็มไปด้วยหลุมพราง ทว่าเพียงแวะกินข้าวตามร้านข้างทาง
“เป็นเหราอ้ายหมิ่น!”
“หา?”
“นางก็คือเหราอ้ายหมิ่น?”
“หนึ่งในห้าปรมาจารย์ยุทธภพในปัจจุบัน?”
“นางเองหรือ?”
“นี่มัน…”
“ที่แท้ก็งามล้ำปานนี้จริงๆ แม่เจ้าโว้ย!”
“ข้ายังคิดว่าข่าวลือเป็นเรื่องโกหกอยู่เลย!”
ชื่อของเหราอ้ายหมิ่นนับว่าโด่งดังในยุทธภพ ไม่มีใครไม่เคยได้ยิน ผู้เป็นหนึ่งในห้าปรมาจารย์ ใครบ้างจะไม่รู้จัก ทว่าเมื่อเอ่ยชื่อเธอ ทุกคนก็ต้องซุบซิบคุยกันอย่างลับๆ ราวกับเป็นข้อห้าม จะกล่าวว่าท่าทีของผู้พูดนั้นขึ้นอยู่กับว่าพูดถึงผู้ใดก็ไม่ผิดนัก
แต่อย่างไรก็ดี คนที่มีโอกาสได้เคยพบเหราอ้ายหมิ่นตัวเป็นๆ กลับน้อยเสียยิ่งกว่าน้อย จำนวนดาวรุ่งดวงใหม่ในวงการยุทธภพนั้นไม่ได้มากมายเช่นสมัยก่อน แต่ปรมาจารย์ฝีมือสูงส่งอย่างเหราอ้ายหมิ่นกลับหายไปหลายปี แม้ตอนที่เธอสู้กับสองปรมาจารย์จะทำให้วงการยุทธภพสั่นสะเทือน แต่ก็มีเพียงไม่กี่คนที่โชคดีได้เจอเธอ ผู้คนส่วนมากในที่นี้ล้วนเพิ่งเคยได้พบเหราอ้ายหมิ่นเป็นครั้งแรก
หลิวอี้เฉวียนตื่นเต้นนัก “นี่สินะปรมาจารย์คนล่าสุด!”
หลิวอี้จ่างก็ยากนักที่จะปิดบังความตื่นเต้น “ช่างมีระดับนัก!”
หลี่เฉวียนเหนิงพยักหน้าหนักๆ “นี่สิภาพปรมาจารย์หญิงแห่งยุคในใจข้า! ทั้งงดงามทั้งมีระดับ! แค่ดูก็รู้ว่าวรยุทธ์ลึกล้ำ!”
เหยียนฮุยซึ่งอยู่ไม่ไหลก็ประหลาดใจ “นี่หรือคือปรมาจารย์หญิงเพียงหนึ่งเดียวแห่งยุคปัจจุบัน? ซ้ำยังวรยุทธ์สูงส่งกว่าสองปรมาจารย์โจวเทียนเผิงและเฉินสี่อีกด้วย?”
“ป้าใหญ่!” เฉินเฉินร้อนใจจะวิ่งไปหา
แต่กลับถูกจางเย่ดึงให้อยู่กับที่ “รอดูไปก่อน”
เฉินเฉินไม่ยอม “จางเย่!”
จางเย่กระซิบ “เราตกลงกันแล้ว อยู่ข้างนอกต้องเชื่อฟังฉัน!”
เฉินเฉินจึงไม่พูดอะไรต่อ
ที่จางเย่ไม่ปล่อยเฉินเฉินไปเพราะกลัวจะเกิดเรื่อง เห็นได้ชัดว่าการประลองในวันนี้ไม่ชอบมาพากล หากปล่อยให้เฉินเฉินไปใกล้สำนักฝ่ามือแปดทิศอาจเกิดอันตรายได้ มีปัจจัยไม่แน่นอนมากเกินไป จึงควรซุ่มดูสถานการณ์เงียบๆ ก่อน หากเกิดอะไรขึ้นค่อยลงมือก็ยังไม่สาย และยังเผื่อหากต้องต่อยตีกันขึ้นมาจริงๆ เหราอ้ายหมิ่นก็ต้องมาพะวงปกป้องเฉินเฉินอีก รังแต่จะเป็นภาระ สู้ยังไม่พบกันดีกว่า
อีกด้าน เหล่าคนสำนักใหญ่ก็ตะลึงไปเช่นกัน!
มีเพียงคนที่เคยติดต่อพบปะกับเหราอ้ายหมิ่นมาก่อนเท่านั้นที่ได้แต่ยิ้มขมขื่น เห็นผู้คนรอบๆ ที่นิ่งอึ้ง พวกเขาก็ได้แต่ส่ายหน้าน้อยๆ ไม่พูดอะไร
“เจ๊ใหญ่”
“ศิษย์พี่เจ๊ใหญ่”
“ศิษย์พี่เจ๊ใหญ่ เชิญครับ!”
พอศิษย์พี่ใหญ่มาถึง ศิษย์สำนักฝ่ามือแปดทิศล้วนเรียงแถวเปิดทาง
เหราอ้ายหมิ่นที่อยู่ท้ายแถวก้าวช้าๆ อย่างไม่เร่งร้อนจนมาถึงหน้าสุด
บนเวที การแสดงศิลปะการต่อสู้ยังคงดำเนินต่อ เหล่าผู้บาดเจ็บแห่งสำนักคงท้งย่อมไม่อาจหยุดทำการแสดงเพียงเพราะมีคนมา ยังคงรำมวยอยู่เช่นเดิม มิหนำซ้ำยังใส่อารมณ์ขึ้นด้วย
เหราอ้ายหมิ่นเงยหน้ามองเหล่าศิษย์สำนักคงท้งที่มีผ้าพันแผลเต็มไปหมดทั้งตัว เธอก้มหน้าลงพลันล้วงมือเข้าไปในกระเป๋ากางเกง ควานหาสิ่งของ และโยนขึ้นไปบนเวที
กิ๊ง แก๊ง แก๊ง
เป็นเหรียญหนึ่งหยวนตกกระทบพื้น
ศิษย์สำนักคงท้งที่อยู่บนปะรำพิธีสับสน
ชาวยุทธ์นับไม่ถ้วนด้านล่างต่างนิ่งอึ้ง
อะไร?
หมายความว่าอย่างไร?
ได้ยินเหราอ้ายหมิ่นหันกลับไปพูดกับบรรดาศิษย์น้องหญิงชาย “มีเท่าไรก็เจียดให้ไปเถอะ เจ็บหนักกันขนาดนี้ยังต้องมาเต้นกินรำกิน อนาถชะมัด” พูดจบ เธอก็หันไปกล่าวกับคนบนเวที “กายพิการแต่ใจสู้ ดีมาก ข้าเป็นกำลังใจให้พวกเจ้านะ จะมีแสดงอกทุบหินด้วยรึเปล่า? ข้าชอบดูไอ้นั่นมากเลย”
คนสำนักคงท้งโกรธจัดจนแทบลมจับ!
อกทุบหิน?
ทุบปู่ทวดหล่อนสิ!
ไฉนปากคอเราะรายจิกกัดได้เจ็บปวดเพียงนี้!
พวกเราเจ็บหนักจนมีสภาพนี้ ใครแม่งยังจะทุบหินได้อีก!
รองเจ้าสำนักคงท้งทนไม่ไหว กระโดดขึ้นมายืนขวาง “เหราอ้ายหมิ่น เจ้ามาถึงก็มุ่งเป้ามาที่สำนักคงท้ง เช่นนี้หมายความว่าอย่างไร?”
เหราอ้ายหมิ่นมองเขา “นี่คนของสำนักคงท้งเจ้าหรอกรึ?”
รองเจ้าสำนักคงท้งกล่าว “ใช่สิ!”
เหราอ้ายหมิ่นร้องโอ้ แล้วกล่าวอย่างประหลาดใจ “สำนักคงท้งฝึกเล่นปาหี่กันตั้งแต่เมื่อไร? ไม่เลวนี่ ข้าก็สงสัยอยู่ว่าคณะปาหี่ที่ไหนจะโผล่มาแสดงถึงนี่ได้ ที่แท้ก็เป็นศิษย์สำนักคงท้งนี่เอง!”
รองเจ้าสำนักกระฟัดกระเฟียด ตะเบ็งเสียง “เหราอ้ายหมิ่น เจ้าอย่าหยามคนให้มันมากนัก!”
เหราอ้ายหมิ่นมองดูเขาพลางกล่าว “ข้าจะหยามแล้วเจ้าจะทำไม?” พลันจ้องฟันของเขาแล้วนึกขึ้นได้ “โอ๊ะ ใส่ฟันปลอมแทนของเก่าที่โดนข้าต่อยร่วงไปเมื่อหลายปีก่อนแล้ว? เป็นฟันทองเสียด้วย? รวยจริงนะ!”
สีหน้าของรองเจ้าสำนักคงท้งแดงก่ำสลับซีดเผือด “เจ้า…”
อาจารย์ซุนแห่งฝ่ามือทรายเหล็กพูดอย่างฉุนเฉียว “ตอนนี้เป็นเวลาแสดงวิทยายุทธ์ของสำนักใหญ่ เป็นถึงปรมาจารย์แห่งยุค ก็ยิ่งควรสำรวมให้เกียรติยุทธภพให้มาก ควรเคารพ…”
เหราอ้ายหมิ่นขัดเขาแล้วชี้เวทีประลอง “เจ้าเรียกไอ้ที่ยักแย่ยักยันนั่นว่าเป็นการแสดงวิทยายุทธ์เหรอ? แสดงอย่างนี้ ข้าไปหาดูแถวบ้านพักคนชราก็ได้”
อาจารย์ซุนเดือดดาลยิ่ง “เจ้าจะหาเรื่องรึ?”
เหราอ้ายหมิ่นตอบ “เจ้าจะหาเรื่องรึ? ย่อมได้ ข้าต่อให้กระบวนท่าหนึ่ง!”
อาจารย์ซุนก็เพียงแต่ปากไวไปอย่างนั้น เมื่อได้ยินเหราอ้ายหมิ่นกล่าว เขาก็ได้แต่เงียบกริบ แม้ว่าเขาจะเป็นยอดฝีมืออันดับต้นในยุทธภพ ไปที่ใดก็ถูกเรียกขานเป็น ‘อาจารย์’ แต่มีเพียงเขาที่รู้ว่า ความต่างชั้นระหว่างอาจารย์กับปรมาจารย์นั้นเปรียบราวฟ้ากับดิน อย่าว่าแต่เหราอ้ายหมิ่นจะต่อให้เขากระบวนท่าหนึ่งเลย ต่อให้เป็นสองกระบวนท่าเขาก็สู้ไม่ได้!
หลวงจีนแห่งวัดเส้าหลินรูปหนึ่ง “สีกาเหรา เจ้าคิดจะล่วงเกินทั้งยุทธภพหรือ?”
เหราอ้ายหมิ่นตอบด้วยน้ำเสียงไร้อารมณ์ “เมื่อก่อนข้าก็ล่วงเกินมาแล้วไม่น้อย จะล่วงเกินอีกสักสำนักสองสำนักก็ไม่ต่างกัน เจ้ามีปัญหาเหรอ? ถ้ามีก็มาเจอกันหน่อยไหมล่ะ?”
หลวงจีนผู้ทรงศีลโดนตอกกลับไป เขาย่อมไม่มีทางต่อกรกับเหราอ้ายหมิ่นได้ หลายปีก่อน เจ้าอาวาสวัดเส้าหลินของพวกเขารับมือเหราอ้ายหมิ่นได้ไม่ถึงยี่สิบกระบวนท่า ส่วนเขาน่ะรึ? โดนไปสามท่าก็จอดแล้ว!
เหล่าชาวยุทธ์รอบๆ ที่เพิ่งเคยได้เห็นปรมาจารย์หญิงเพียงหนึ่งเดียวของ ‘ยุทธภพ’ เป็นครั้งแรกต่างก็สับสน ภาพปรมาจารย์แห่งยุทธภพในใจพวกเขาพลันแหลกสลาย!
“นี่หรือเหราอ้ายหมิ่น?”
“นี่คือ...ปรมาจารย์คนล่าสุดแห่งยุค?”
“เอื๊อก”
“นี่มัน…”
“ทำไมปรมาจารย์ท่านนี้ค่อนข้างจะ…”
สองพี่น้องหลิวอี้เฉวียนและหลิวอี้จ่างพากันปาดเหงื่อ
หลี่เฉวียนเหนิงกับเหอป้าเต้ามองหน้ากัน
ปรมาจารย์สาวท่านนี้แตกต่างจากที่พวกเขาคิดไว้โดยสิ้นเชิง!
มีเพียงจางเย่และเฉินเฉินที่ถอนหายใจโล่งอก
จางเย่ได้เห็นดังนี้ก็รู้สึกวางใจ ไม่เจอกันครึ่งปี เจ๊เหรายังคงร้ายกาจเหมือนเดิม ไม่เปลี่ยนไปเลยสักนิด!


[Go To Next Chapter]( ./25.md)