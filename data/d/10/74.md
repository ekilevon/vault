##บทที่ 974 : จางเย่เข้าสู่วงการดนตรี?
หลังจากนั้นไม่กี่วัน
ไม่เกิดเหตุอะไรอีกเลย
เขาเปลี่ยนกระจกที่ห้องตรงหัวมุมนั้นใหม่ ภายหลังตำรวจแจ้งผลการสืบสวน สามารถลากเอาบริษัทหนึ่งแห่งและธุรกิจสามแห่งที่อยู่เบื้องหลังคนร้ายเหล่านั้นออกมาได้ ในระหว่างนี้ สำนักงานความปลอดภัยของหลวี่อวี้หู่เองก็เข้ามาแทรกแซงด้วย เป็นเหราอ้ายหมิ่นที่โทรศัพท์หาเขา ดังนั้นจึงสามารถสืบเรื่องราวต่างๆ ได้รวดเร็วถึงเพียงนี้ ผู้เกี่ยวข้องที่ต้องจับก็ถูกจับ ที่ต้องขังก็ถูกขัง ไม่มีใครมาแก้แค้นจางเย่อีก บางทีอาจจะกำลังรอเวลาที่เหมาะสมอยู่ หรือบางทีอาจถูกกลอน ‘พานพบความตาย’ ของจางจอมโหดทำให้ตกใจอยู่ก็ได้ หรือเป็นเพราะมีการจับตาดูจากสื่อและประชาชนมากเกินไปจนทำให้คนเหล่านั้นเกิดความยากลำบาก ไม่กล้าสร้างเรื่องเดือดร้อนอะไรให้จางเย่ในเวลานี้อีก
ในช่วงสั้นๆ เรื่องฝุ่นมลพิษก็ค่อยๆ สงบลง
ไม่มีเรื่องอะไรให้ถกเถียงกันอย่างดุเดือดถึงชีวิตอีก
เสียงด่าลดลง
เสียงถกเถียงเบาลง
ความร้อนแรงก็ค่อยๆ สลายไป
ไม่มีข่าวใดอีก
บนหน้าโฮมเพจของเวยป๋อเองก็ไม่เห็นจางเย่และ ‘การสืบสวนเรื่องฝุ่นมลพิษ’ ที่เคยสั่นสะเทือนทั้งประเทศอีกแล้ว คลิปวีดีโอเรื่องเวทีการสืบสวนฝุ่นมลพิษเองก็หายไปจากอินเทอร์เน็ตด้วยเช่นกัน ราวกับว่าไม่เคยปรากฏมาก่อน
แต่ว่าหลายคนล้วนทราบดี ถึงแม้ว่าคลิปวิดีโอจะไม่อยู่แล้ว แต่จางเย่และสารคดีเรื่องนี้ได้หลงเหลือสิ่งที่ไม่สามารถลบหายไปได้ตลอดกาลไว้ให้กับผู้ชม ความตระหนักถึงสิ่งแวดล้อมของทุกคน การให้ความสำคัญกับเรื่องฝุ่นมลพิษของทุกคน ล้วนไม่อาจเทียบ ทุกวันตอนจะออกจากบ้านไปบนถนน ออกไปเรียน ไปทำงาน สิ่งแรกที่หลายคนทำคือเปิดหน้าต่างแล้วมองดูสภาพอากาศ หยิบโทรศัพท์ออกมาดูค่า PM2.5 ของวันนั้น ประเมินแล้วจากนั้นก็ตัดสินใจว่าวันนี้จะเดินทางอย่างไร จะไปสวนสาธารณะได้ไหม สวมใส่ผ้าปิดจมูกดีหรือไม่ สิ่งเหล่านั้นล้วนเป็นสิ่งที่จางเย่ทิ้งไว้
บางคนอาจไม่รู้สึกขอบคุณเขา
บางคนยังอาจจะถึงกับด่าทอเขาด้วยซ้ำ
แต่ว่าจางเย่ไม่เก็บมาใส่ใจ สำหรับเขา ได้เท่านี้ก็เพียงพอแล้ว
……
ที่บ้าน
วันเวลาของจางเย่ควรผ่านไปอย่างไรก็ผ่านไปเช่นนั้น สองสามวันมานี้เป็นช่วงที่เขามีเวลาว่างมากที่สุดในปีนี้ ตื่นเช้ามาก็ออกไปวิ่ง ยืดเส้นยืดสาย กลับมากินข้าวเช้า ถ้าหากอารมณ์ดีก็จะต้มชาต้าหงเผาสักกาแล้วนั่งจิบ ดูโทรทัศน์ เล่นอินเทอร์เน็ต รดน้ำดอกไม้ อยากปล่อยตัวแค่ไหนก็ทำ อยากผ่อนคลายแค่ไหนก็ได้ ตอนนี้เขาเป็นอิสระแล้ว ไม่มีงานมาเกาะแกะกวนใจ นึกอยากทำอะไรก็ทำ
เขาเป็นสบายใจเฉิบ แต่แม่กลับไม่ใช่
แม่ตำหนิ “แกรีบหางานได้แล้ว”
“ไม่รีบ” จางเย่ก้มหน้าดื่มชา แถมยังชิมรสอย่างละเมียดละไม
แม่พูด “แกไม่รีบแต่ฉันรีบ”
จางเย่ยิ้มก่อนตอบกลับ “รีบอะไรขนาดนั้น?”
แม่หยิบกล่องชาต้าหงเผาที่อยู่บนโต๊ะขึ้นมาด้วยความโมโห เดินออกไป ล็อกเก็บไว้ในลิ้นชัก พูดด้วยความหงุดหงิดว่า “ขืนเด็กบ้าอย่างแกไม่ยอมทำงานอีก ของที่บ้านเราเก็บไว้ก็โดนแกดื่มจนหมดพอดี! แกคิดว่าชาที่แกดื่มนี่มันราคาเท่าไหร่กัน แกรู้บ้างไหมหา?”
พ่อกลอกตา
จางเย่เองก็เกือบลมจับ “อ้อ ที่แท้แม่ก็ปวดใจเพราะใบชาสินะ?”
แม่ “ไม่ต้องดื่มแล้ว รีบไปทำงานสักที”
“ได้ๆ ผมรู้แล้ว” จางเย่ไร้คำพูด
หางานทำ?
พูดก็ง่ายสิ!
สถานการณ์ที่จางเย่เผชิญอยู่ยามนี้แทบไม่ต่างอะไรกับก่อนหน้านี้เลย แต่ไม่ค่อยเหมือนกันสักเท่าไหร่ ตอนที่เขาถูกแบนก่อนหน้านี้ก็เป็นแบบนี้ ไม่มีแม้แต่คนเดียวที่กล้าขอเขาไปอยู่ด้วย ไม่มีสถานีโทรทัศน์แม้แต่แห่งเดียวที่กล้ารับเขา ตอนนี้เองก็เช่นกัน แต่ว่าจุดเดียวที่ไม่เหมือนกันคือ สถานการณ์ของวงการบันเทิงกับจางเย่นั้นแปลกมาก แล้วก็ซับซ้อนมากเช่นกัน สถานีโทรทัศน์มากมายต้องการเขา ภาพยนตร์มากมายตามหาตัวเขาแต่ทว่าไม่มีใครกล้าเผชิญกับอันตรายอย่างนี้ เพราะว่าทุกคนไม่มีใครสามารถรับมือกับสถานการณ์ที่เบื้องบนมีต่อจางเย่ได้ ในเวลานี้เองก็ไม่มีบริษัทใดพูดว่าจะแบนจางเย่ คำพูดเกี่ยวกับโปรเจกต์ใดๆ ไม่หลุดรอดออกจากปาก แต่สารคดีของจางเย่ถูกระงับเรียบร้อยแล้ว ข่าวคราวที่เกี่ยวกับเขาก็ถูกควบคุมไว้ การกระทำแบบนี้ก็หนีไม่พ้นเป็นการแสดงสัญญาณอย่างหนึ่ง ดังนั้นไม่ต้องพูดถึงจางเย่เลย ทั้งวงการบันเทิงล้วนคาดเดาสถานการณ์ไม่กระจ่าง ทุกคนต่างนั่งเป็นผู้ชมข้างสนามด้วยกัน
จางเย่โทรหาเหราอ้ายหมิ่น เมื่อเป็นผู้จัดการของเขา ตอนนี้งานทั้งหมดของจางเย่ล้วนส่งมอบให้เหราอ้ายหมิ่นจัดการ
“ฮัลโหล เหล่าเหรา”
“มีอะไร?”
“มีคนติดต่อมาหาผมเรื่องงานบ้างไหม?”
“แค่ไม่กี่คน”
“ก็ยังมีไม่ใช่เหรอแบบนั้น?”
“สถานีโทรทัศน์หนึ่งอยากให้นายมาทำเบื้องหลัง ไม่ให้ออกหน้ากล้อง จะรับไหม?”
“จะรับไปทำไมเล่า!”
“ภาพยนตร์แอนิเมชั่นเรื่องหนึ่งต้องการให้นายไปพากษ์เสียงให้ ค่าตอบแทนไม่น้อย แต่มีเงื่อนไขข้อเดียว ถ้าหากเกิดปัญหาอะไรขึ้นหรือว่าเบื้องบนไม่อนุญาตให้ใช้เสียงพากษ์ของนายล่ะก็ พวกเขาก็จะหาคนมาแทนที่นาย ค่าตอบแทนที่จะให้ก็ได้แค่สิบเปอร์เซนต์จากสัญญา จะรับไหม?”
“รับกับผีน่ะสิ!”
“งั้นก็ไม่มีแล้ว”
“แค่สองเจ้างั้นเหรอ?”
“ไม่งั้นนายคิดว่าจะยังไงล่ะ? ตอนนี้แม้แต่งานสินค้าต่างๆ ก็ไม่มีเข้ามาแล้ว!”
“เฮ้อ ผมมันไม่ป๊อบขนาดนั้นเลยรึไงนะ?”
“หนนี้นายเล่นแหกสวรรค์เลยนี่นา คนอื่นถึงปากจะสรรเสริญนาย บอกว่าคารวะนาย แต่จะมาช่วยนายจ่ายค่าตอบแทนให้สถานีโทรทัศน์หรือบริษัทภาพยนตร์พวกนั้นหรือไง? นายคิดว่าพวกเขาโง่เหรอ? ตอนนี้ปฏิกิริยาที่เบื้องบนมีต่อนายมันกำกวม ยังไม่มีการตัดสินที่แน่ชัด คนอื่นเองต่างก็กำลังรอดูเชิงอยู่เหมือนกัน”
จางเย่รู้สึกไร้หนทางอย่างมากตอนที่วางโทรศัพท์
ก่อนหน้านี้ จางเย่คิดว่าหลังจากออกจาก CCTV แล้วก็จะไม่ทำสารคดีอีก และในเวลานั้นก็จะไม่รับงานเป็นพิธีกรอีกแล้วด้วย ทำงานเหล่านี้มาตั้งนาน เขาเองก็เบื่อแล้ว ยิ่งไปกว่านั้นในเรื่องความนิยมเองก็ก้าวไปถึงจุดสูงสุดแล้วเช่นกัน คิดอยากจะก้าวไปข้างพร้อมกับอาชีพพิธีกรนี้ดูท่าจะยากแล้ว หากมองในมุมความนิยมแล้วล่ะก็ ตัวเขาในแวดวงพิธีกรนี้ก็ใกล้จะขึ้นสู่จุดสูงสุดแล้วเช่นเดียวกัน พื้นที่ให้พัฒนาถึงขีดจำกัดแล้ว เหล่าผู้ชมเองก็อาจจะดูจนเบื่อแล้วเช่นกัน ดังนั้นจางเย่ถึงต้องรีบเปลี่ยน เขาอยากทำงานที่ไม่เคยทำมาก่อน ดึงให้ความนิยมสูงขึ้นอีกสักหน่อย เมื่อมาถึงระดับ A แล้วแต่ละย่างก้าวล้วนเต็มไปด้วยความยากลำบาก ถ้าหากพึ่งพาการเป็นพิธีกรรายการเพียงอย่างเดียว หากทำรายการหรือเป็นพิธีกรอีกสักครั้ง ต่อให้ทุกรายการของเขาดังเป็นพลุแตก อย่างมากสุดก็ได้เพียงเท่านี้ วงการบันเทิงของโลกใบนี้ไม่ต่างอะไรกับโลกของจางเย่มากนัก ในบรรดาอันดับของสตาร์คิงสตาร์ควีน แต่เดิมก็ไม่มีตำแหน่งของพิธีกร นั่นไม่ใช่สนามที่พิธีกรจะสามารถปีนป่ายขึ้นไปได้ ยิ่งไปกว่านั้นรูปร่างหน้าตาที่ธรรมดาของจางเย่อีกล่ะ?
เขามีเป้าหมายที่ใหญ่กว่านี้ ไม่สามารถหยุดเพียงเท่านี้ได้ แล้วก็ยังไม่สามารถกินบุญเก่าได้เช่นกัน!
เขาจำเป็นต้องเปลี่ยนแปลง
แต่ว่าตอนนี้ อย่าว่าแต่การเปลี่ยนแปลงเลย กระทั่งรักษาตำแหน่งไว้ยังทำไม่ได้ กระทั่งงานพิธีกรก็ยังไม่มีคนต้องการตัวเอง เขายังจะพูดถึงเรื่องพัฒนาหรือเปลี่ยนแปลงอะไรได้อีก?
กริ๊ง กริ๊ง กริ๊ง
เสี่ยวตงโทรศัพท์มา
พอจางเย่รับสายก็ได้ยินเสียงหัวเราะอย่างมีความสุขของบางคนดังลอดออกมา คงจะเป็นสามไอดอลจากวง "สปริงการ์เด้น" ที่มีชื่อเสียงของประเทศนั่นเอง
เสี่ยวตง "อาจารย์จาง ขอบคุณนะ!"
จางเย่งุนงง "อะไรเหรอ?"
หลีเสี่ยวเสียน สมาชิกอีกคนในวงเอ่ยแทรก "ตัวอย่างเพลงใหม่ของพวกเราปล่อยออกไปเมื่อวานนี้ ก็คือเพลงที่คุณมาแต่งเนื้อร้องกับทำนองให้ เพลง ‘ซูเปอร์สตาร์’ นั่นไงคะ เพิ่งจะปล่อยไปเมื่อวาน พอมาวันนี้ ก็มีคนฟังตัวอย่างเพลงถึงสิบล้านครั้งแล้วค่ะ! เยอะกว่าเพลงหลักของอัลบั้มที่แล้วตั้งสองเท่าแน่ะค่ะ!"
เอมี่ "ฮิฮิ อีกไม่กี่วันก็จะปล่อยฉบับออฟฟิเชียลออกมาแล้วล่ะค่ะ"
จางเย่หัวเราะ "งั้นก็ยินดีด้วยนะ"
เสี่ยวตงรับโทรศัพท์กลับไป "อาจารย์จาง รอฉบับออฟิเชียลออกเมื่อไร อาจจะขอให้คุณถ่ายคลิปให้พวกเราสักคลิปได้ไหมคะ แค่พูดแสดงความยินดี หรือพูดถึงแรงบันดาลใจในการเขียนเพลงนี้อะไรทำนองนี้ก็ได้ ถึงตอนนั้นคุณต้องช่วยหน่ออยนะคะ"
จางเย่ยิ้ม "ให้ผมช่วยแน่นอนว่าไม่มีปัญหา แต่ทางที่ดีพวกคุณอย่าใช้คลิปของผมในการโปรโมตเลย ตอนนี้ปัญหาของผมใหญ่มาก ไม่อยากลากพวกคุณมาเดือดร้อนไปด้วย"
เสี่ยวตงกล่าวอย่างเป็นห่วงเขา "เรื่องฝุ่นมลพิษ สาหัสขนาดนั้นจริงเหรอคะ?"
จางเย่พูด "ตอนนี้ผมยังหางานไม่ได้เลย คุณคิดว่าไงล่ะ?"
เสี่ยวตง "เอ้อ"
หลีเสี่ยวเสียน "มีอะไรต้องการให้พวกเราช่วย คุณบอกมาได้เลยนะคะ"
จางเย่ตอบ "เรื่องครั้งนี้ใครก็ช่วยไม่ได้หรอก เหอๆ แค่น้ำใจก็ซึ้งแล้วล่ะครับ"
บนอินเทอร์เน็ต
เพลงใหม่วงสปริงการ์เด้นสร้างกระแสตอบรับได้ไม่น้อยเลย!
"เพราะจริงๆ!"
"เสี่ยวตงน่ารักเกินไปแล้ว"
"ฉันชอบหลีเสี่ยวเสียน! ดูอ่อนโยนแล้วก็สุขุมจริงๆ!"
"เพลงเพราะมากเลย!"
"เมื่อไหร่จะปล่อยฉบับเต็มออกมาอ่ะ! รอไม่ไหวแล้ว!"
"เมโลดี้ของเพลงนี้ยอดเยี่ยมมาก! ถึงจะไม่ขึงขัง แต่กลับเต็มไปด้วยความสดใสมีชีวิตชีวาของวัยรุ่น! ใคนเขียนเพลงนี้น่ะ? ยังใช่นักแต่งเพลงชีไห่หลงหรือเปล่า? ไม่เหมือนนะ ระดับของเพลงเพลงนี้ ดูไม่เหมือนฝีปากกาของชีไห่หลง!"
"หา เป็นจางเย่!"
"จางเย่อะไร?"
"คนแต่งทำนองกับเนื้อร้องไง!"
"เชี่ย เป็นเพลงที่จางเย่แต่งให้พวกเธอเหรอ?"
"นี่หาได้ยากมากเลยนะ! อาจารย์จางน้อยครั้งที่จะแต่งเพลงให้ใคร เพลงของเขาโดยทั่วไปแล้วมีแค่ซูเปอร์สตาร์ระดับสตาร์ควีนจางหย่วนฉีเท่านั้นถึงจะมีสิทธิ์ได้รับ! ยิ่งไปกว่านั้นจางเย่ยังไม่ค่อยจะเต็มใจอยากให้ด้วย!"
"เพลงนี้ดูไม่เหมือนสไตล์อาจารย์จางนะ?"
"งานของอาจารย์จางไม่มีสไตล์แบบไหนบ้างล่ะ? ฮ่าๆๆ!"
"ก็ใช่ จางเย่คนนี้โคตรยอดเยี่ยมจริงๆ!"
"ได้ยินว่าจางเย่ยังหางานไม่ได้เลยนเหรอ?"
"ไม่รู้สิ หลายวันมานี้ไม่เห็นเขามีการเคลื่อนไหวใหม่ๆ เลย"
"เฮ้อ เรื่องฝุ่นมลพิษครั้งนี้ส่งผลกระทบกับเขาอย่างรุนแรงจริงๆ!"
"ฮิฮิ ที่จริงจากระดับของจางเย่ เขาเองก็ร้องเพลงได้ไม่เลวนะ พวกนายคิดว่าคำแนะนำของฉันเป็นยังไงบ้าง? ไม่อย่างนั้นก็ให้อาจารย์จางเข้าสู่วงการเพลงซะเลยสิ!"
"ความคิดก็ดีอยู่หรอก แต่เธอคิดให้มากกว่านี้หน่อย"
"พรืด ด้วยเสียงแหบๆ ของจางเย่นั่นน่ะจะร้องเพลงได้ยังไง?"
"คนนั้นเขาจะเข้ามาป่วนวงการดนตรีอีกรึไง"
"ที่รายการคืนส่งปีบีทีวีนั่นมันกรณียกเว้นไม่ใช่รึไง เพลง ‘จดหมายถึงบ้าน’ นั่นอาศัยความประทับใจ อาศัยเนื้อเพลงแล้วก็บรรยากาศของเซี่ยงเซิงในตอนนั้นหรอก ต้องแยกแยะเสียงกับทักษะการร้องเพลงของจางเย่หน่อยสิ ฟังไม่ได้จริงๆ ยิ่งไปกว่านั้นอาจารย์จางก็ไม่ได้หล่อเหลาขนาดนั้นด้วย ไม่ไหวหรอก ไม่ไหว"
"อืม พิธีกรที่หน้าตาเหมือนอาจารย์จางฉันยังพอรับได้ แต่นักร้องที่เป็นแบบเขา? ฉันเดาว่าถ้าไม่ออกมาโชว์ตัว ผู้ชมต้องไม่ยอมรับแน่ๆ ยิ่งไปกว่าจางเย่ยังเป็นดาราที่มีสไตล์ประหลาดๆ แต่ยอดเยี่ยมมาโดยตลอด ทั้งด่าคน ทั้งพูดจาไร้สาระ ล้วนเป็นเอกลักษณ์ของเขา เขาจะยืนร้องเพลงนิ่งๆ บนเวทีได้เหรอ? แน่นอนว่าไม่!"
"เลิกพูดไร้สาระได้แล้ว จางเย่ก้าวเข้าวงการดนตรีไม่ได้หรอก"
"ฮ่าๆ ฉันก็แค่คิดอะไรเล่นๆ ขำๆ เอง ฉันรู้อยู่แล้วน่าว่าอาจารย์จางมาอยู่วงการดนตรีไม่ได้หรอก!"
"แต่ว่าถ้าจางเย่มาจริงๆ วงการดนตรีต้องคึกคักแน่ๆ!"
"จริงด้วย อาจารย์จางไปที่ไหน ที่นั่นต้องวุ่นวายปั่นป่วน! เรื่องทุกอย่างก่อนหน้านี้ก็บอกพวกเรามาหมดแล้ว ไม่ว่าจะเป็นธุรกิจวงการไหนก็รับมือกับความระห่ำของจางเย่ไม่ไหวหรอก!"
เพราะเพลงใหม่ของสปริงการ์เด้น เหล่าชาวเน็ตต่างพูดคุยกันอย่างมีความสุข!


[Go To Next Chapter]( ./75.md)