##บทที่ 1008 : โหวต!
ใกล้จะถึงช่วงเวลาโหวตแล้ว
และเป็นช่วงที่ทุกคนให้ความสนใจมากที่สุด!
สไตล์การเป็นพิธีกรของต่งซานซานนับวันยิ่งมั่นคง เธอควบคุมสถานการณ์ได้ดีมาก อยู่ในบทบาทอย่างเหมาะสม เพราะถึงอย่างไรในตอนที่ยังเป็นนักศึกษาม.สื่อ ก็เป็นแนวหน้าของชั้นเรียน เป็นคนที่มีผลการเรียนดีกว่าจางเย่หลายเท่า คนมากมายมักจะให้ความสนใจแต่ใบหน้าที่งดงาม รูปร่างเซ็กซี่ ท่อนขาที่เรียวยาวของต่งซานซาน จนมองข้ามความสามารถของเธอไป แต่บนเวที ‘เดอะแมสก์ซิงเกอร์’ นี้ เธอดำเนินบทบาทของตนเองได้อย่างยอดเยี่ยม ด้วยหน้าที่เชื่อมโยงบทบาทของแต่ละคน เธอไม่มีการขโมยซีน ไม่แย่งบทพูด แต่เมื่อถึงเวลาที่ต้องพูด เธอก็ไม่ปล่อยให้ใครมองข้าม
ต่งซานซานยิ้ม “ดูท่าทาง อาจารย์ทุกท่านจะเวียนหัวกันแล้ว”
ผู้ชมพากันหัวเราะ พวกเขาเองก็หัวหมุนไปหมดแล้ว!
หวังจุยซู “ใช่แล้ว ไม่มีเบาะแสเลยสักนิด!”
เฉินอี้ตง “ดอกไม้ต้องฝนก็เหมือนกัน คิดไม่ออกเลยว่าเป็นใคร!”
เหยาเจี้ยนไฉสับสนไปหมด “รายการของพวกคุณนี่มันรายการร้องเพลงหรือเป็นรายการแข่งลับสมองกันแน่หา สมองผมยิ่งไม่ค่อยดีอยู่ ตอนนี้มึนหัวไปหมดแล้ว”
ต่งซานซานต่อหน้าตาเฉย “เติมความสดชื่นให้คุณ ดื่มโกโก้เลี่ยงกั่ว” จากนั้นก็หันไปขยิบตาให้กล้อง กล่าวน้ำเสียงหนักแน่น “ปราศจากสารกันบูดด้วยนะคะ”
ทางรายการมีโกโก้เลี่ยงกั่วเป็นผู้สนับสนุนหลัก บทจะพูดโฆษณาก็พูดอย่างเนียน ทำให้แขกรับเชิญและผู้ชมต่างรู้สึกบันเทิง
สมควรแก่เวลาโหวตของแขกรับเชิญแล้ว
เฉินกวงออกตัวก่อน “ผมยอมแพ้ เลือกไม่ถูกเลย”
จางเสียเองก็ลำบากใจ “ทั้งสองใช้เสียงหลบทั้งคู่ และร้องได้ไม่มีที่ติ เลือกไม่ได้จริงๆ วันนี้ไม่ว่าใครจะแพ้หรือชนะฉันก็ไม่แปลกใจเลย”
เอมี่พูดทันที “ฉันชอบการแสดงของโจ๊กเกอร์มากกว่า ฉันเป็นแฟนคลับเขาตั้งแต่เริ่มมาสัปดาห์ก่อนแล้ว ฉันชอบเขามากจริงๆ เพลงของโจ๊กเกอร์ไม่มีเนื้อเพลงเลยสักนิด แต่กลับทำให้ฉันเห็นภาพได้ภาพแล้วภาพเล่า เสียงของเขาและบทเพลงมันบาดลึก เข้าถึงจิตวิญญาณจริงๆ จากความยากของบทเพลงและการแสดงนี้ บทเพลง ‘โอเปรา’ ของโจ๊กเกอร์ เหนือกว่าอย่างไม่ต้องสงสัยเลยค่ะ”
โจ๊กเกอร์ “ขอบคุณ”
หวังจุยซูคิดอยู่นาน แล้วจึงกล่าว “ฉันยังคงถือข้างดอกไม้ต้องฝนเหมือนเดิม ถึงแม้โจ๊กเกอร์จะน่าประทับใจเช่นกัน แต่วันนี้ฉันชอบเสียงที่ถ่ายทอดออกมาของดอกไม้ต้องฝนมากกว่า”
หน้ากากดอกไม้ต้องฝนนั้นปกปิดมิดชิด คลุมไปทั้งศีรษะ จนแม้แต่เส้นผมของเธอก็ยังไม่สามารถระบุได้ว่าเป็นผมสั้นหรือยาว เช่นเดียวกับสีหน้าอารมณ์ มีเพียงดวงตาของเธอเท่านั้นที่บ่งบอกว่ากำลังยิ้มน้อยๆ “ขอบคุณอาจารย์หวัง”
เหยาเจี้ยนไฉ “ผมว่าโจ๊กเกอร์เหนือกว่าหน่อยนึง”
เฉินอี้ตง “ดอกไม้ต้องฝนก็ดีมากเลยนะ เฮ้อ เลือกยากจัง”
ต่งซานซานหัวเราะพลางกล่าว “ถ้าอย่างนั้นเรายกให้ผู้ชมเป็นผู้ตัดสินกันดีกว่าค่ะ ให้ผู้ชมทั้งห้าร้อยท่านในห้องส่งลงคะแนนตัดสินว่าใครจะแพ้ หรือใครจะชนะ” เธอมองไปด้านล่างเวที “ขอเชิญถืออุปกรณ์โหวตขึ้นมา ร่วมลงคะแนน เลือกหนึ่งโหวตให้กับบทเพลงที่ท่านชื่นชอบที่สุดในวันนี้ได้เลยค่ะ”
ผู้ชมต่างเคลื่อนไหว
บางคนกดปุ่มโหวตโดยปราศจากความลังเล
ในขณะที่บางคนยังคงรีรอ ไม่สามารถเลือกได้อยู่พักใหญ่
“เลือกยากโคตร!”
“นั่นสิ วันนี้ทั้งสองคนดีมากเลย!”
“ถ้าวันนี้ทั้งสองคนได้จับคู่กับนักร้องคนอื่นฉันก็คงโหวตให้ทั้งพวกเขาทั้งคู่แน่ แต่เปิดมาศึกแรกก็เจอกันเองซะงั้น! แล้วจะโหวตยังไง?”
“ร้องได้ยอดเยี่ยมทั้งคู่!”
“จริง เทคนิคเสียงหลบนี่แทบไม่หนีกันเลย โคตรเจ๋ง!”
“อย่างอย่างงั้น คงต้องตัดสินกันที่เพลงแล้วล่ะ!”
“เฮ้อ ได้แต่เลือกตามความรู้สึกแล้ว!”
“เพลงของโจ๊กเกอร์ก็ยังน่าตกใจกว่าอยู่ดี!”
“ฉันก็ว่างั้น ไม่มีเนื้อร้อง? ไม่มีใครอื่นแล้วจริงๆ!”
“เพลงของดอกไม้ต้องฝนก็ซึ้งนะ ยังไงฉันก็ชอบเธอ”
การแข่งขันก็เป็นเช่นนี้ ชิ้นเนื้อของคนหนึ่งคือยาพิษของอีกคนหนึ่ง ต่อให้นักร้องดี บทเพลงดี ก็ไม่อาจหวังให้ทุกคนชื่นชอบทั้งหมดได้ เพราะต่างคนต่างไม่เหมือนกัน วัยต่าง เพศต่าง ประสบการณ์ต่าง ย่อมสร้างมาตรฐานความงามที่เป็นปัจเจกในสายตาแต่ละคน เป็นเรื่องปกติ
ที่ด้านหลังเวที
พวกนักร้องที่ยังไม่ได้ขึ้นเวทีแสดงต่างก็กำลังโหวตอยู่เช่นกัน
ตามที่ผู้กำกับบทถามความเห็นของพวกเขา “พวกคุณคิดว่าใครจะมีโอกาสชนะ?”
หน้ากากไม้ใกล้ฝั่งกล่าวราวกับรำพึงกับตนเอง “โจ๊กเกอร์”
หน้ากากทานตะวันใต้ดวงดาวส่ายหน้า “เป็นไปได้หมด ดีทั้งคู่”
หน้ากากเทพสงครามไม่มีลังเล “โจ๊กเกอร์สิ”
หน้ากากคนใหม่อีกคนชื่อว่า ‘หน้ากากนายท่านนกยูง’ “ฉันว่าดอกไม้ต้องฝน”
ในห้องส่ง
การโหวตเริ่มขึ้นแล้ว!
แขกรับเชิญต่างจ้องมองหน้าจอ
หานฉีที่อยู่ด้านล่างเวทีก็กระวนกระวายแทบทนไม่ไหว เธอกำหมัดแน่นจนเล็กจิกเข้าไปในเนื้อ ตะโกนในใจ : โจ๊กเกอร์! โจ๊กเกอร์! ต้องเป็นโจ๊กเกอร์แน่นอน!
หน้ากากโจ๊กเกอร์กลับไม่แม้แต่จะหันไปมองจอภาพด้านหลัง ราวกับไม่ได้ใส่ใจ
หน้ากากดอกไม้ต้องฝนเองก็เช่นกัน เธอมองไปเบื้องหน้าโดยไม่หันไปมองข้างหลังเลย
รัศมีและพลังใจของทั้งสองแข็งแกร่ง เพียงได้เห็นภาพเช่นนี้ หากจะบอกว่าทั้งสองไม่ใช่ศิลปินใหญ่ก็ย่อมไม่มีใครเชื่อแน่นอน พวกเขามีบรรยากาศของการเป็นศิลปินชื่อดังอย่างแท้จริง ไม่เหมือนพวกนักร้องหน้าใหม่ ที่เมื่อมายืนอยู่บนเวทีก็มักจะหาทางโชว์ออฟหรือไม่ก็ไม่ยอมอยู่นิ่งเพราะลุ้นถึงผลลัพธ์ของตน
ผู้ชมต่างตะโกนชื่อหน้ากากที่พวกเขาสนับสนุน!
“ดอกไม้ต้องฝน!”
“โจ๊กเกอร์!”
“โจ๊กเกอร์!”
“ดอกไม้ต้องฝน!”
“โจ๊กเกอร์!”
ห้าโหวต!
สิบโหวต!
คะแนนโหวตของทั้งสองฝ่ายเชือดเฉือน กินกันไม่ลง!
ไม่ต้องสงสัยเลยว่า นี่ต้องเป็นการจับคู่ผู้เข้าแข่งขันที่ดุเดือดที่สุดของสัปดาห์นี้อย่างแน่นอน ทั้งสองต่างทุ่มออกมาได้แทบไร้ที่ติ!
ในที่สุด การโหวตก็เสร็จสิ้น!
ผลลัพธ์สุดท้ายปรากฏออกมาบนหน้าจอขนาดใหญ่!
เมื่อมองเห็นผลลัพธ์นี้ บรรดาผู้ชมต่างหวีดร้องออกมาอย่างตกตะลึง!
เหล่าแขกรับเชิญก็ต่างอุทานออกมาสุดเสียง!
หน้ากากดอกไม้ต้องฝน ได้รับคะแนนโหวต : 241 คะแนน!
หน้ากากโจ๊กเกอร์ ได้รับคะแนนโหวต : 259 คะแนน!
ทุกคนต่างคิดว่าคะแนนของสองคนนี้น่าจะสูสีเชือดเฉือน ถึงขนาดห่างกันไปเพียงหนึ่งหรือสองคะแนนเท่านั้น อย่างไรก็ตามในช่วงสุดท้าย คะแนนของโจ๊กเกอร์กลับฉีกห่างออกจากดอกไม้ต้องฝน จนท้ายที่สุด ก็ขึ้นนำดอกไม้ต้องฝนไปถึง 18 คะแนน!
หน้ากากโจ๊กเกอร์ชนะแล้ว!
ดอกไม้ต้องฝนปรบมือทันใด หันไปหาโจ๊กเกอร์ แล้วกางแขนโอบกอดเขาเบาๆ
จางเย่เห็นดังนั้นก็กอดตอบตามมารยาท
ทันใดนั้น ก็ได้ยินเสียงกระซิบของดอกไม้ต้องฝน “ครั้งหน้าฉันไม่แพ้แน่”
จางเย่ชะงัก
เอ๋?
เสียงนี้?
เดิมที ที่หน้ากากนักร้องอย่างพวกเขาเสียงพูดเปลี่ยนไปตอนขึ้นเวที ก็เพราะไมค์ที่ใช้นั้นส่งสัญญาณกลับไปแปลงเสียงออกที่ลำโพง แต่ตอนที่ร้องเพลงย่อมแปลงเสียงไม่ได้ ไม่อย่างนั้นคงแปลกพิลึก และในตอนที่พูดปกติก็จะมีทีมงานเบื้องหลังค่อยจัดการ นั่นเป็นเหตุผลที่ทำไมจางเสียจึงบอกว่าไม่เคยได้ฟังเสียงจริงของดอกไม้ต้องฝนเลย แต่ตอนกระซิบที่ข้างหูจางเย่ ดอกไม้ต้องฝนกลับไม่ใช้ไมค์แปลงเสียง นี่คือเสียงที่ออกมาโดยตรงจากใต้หน้ากากของเธอ ไม่รู้ว่าทำไม หรือบางทีเธออาจจะลืมปกปิดตัวตนไป
คุ้นหู!
เสียงนี้คุ้นหูจริงๆ!
จางเย่รู้สึกว่าหน้ากากไม้ใกล้ฝั่งน่าจะเป็นคนที่ตนเองรู้จัก มีเปอร์เซ็นต์สูง แต่กับเสียงของดอกไม้ต้องฝน ทำให้เขาแน่ใจว่าตนเองจะต้องรู้จักคนผู้นี้อย่างแน่นอน!
ใครกันนะ?
เป็นสหายคนไหนกัน?
เขาตะลึงจนอึ้งไปหมด!
แต่เมื่อคิดว่าตนกับอีกฝ่ายจะต้องรู้จักกันแน่ จางเย่ก็ไม่กล้าพูดตอบ ได้แต่พยักหน้าแล้วหัวเราะกลบเกลื่อน เขาเกรงว่าหากตัวเองเปิดปากแล้วจะถูกดอกไม้ต้องฝนจำได้ ถึงกระนั้นจางเย่ก็ค่อนข้างมั่นใจว่าบนเวทีนี้แทบไม่มีใครเดาได้ว่าเขาเป็นใคร ต้องไม่มีใครคิดเชื่อมโยงไปถึงตัวเขาได้แน่
รู้สึกดีเป็นบ้า!
ที่ด้านล่างเวที
ทันทีที่ลงมา จางเย่ก็เจอกับเงาดำร่างหนึ่งที่พุ่งเข้ามาหา!
“ชนะแล้ว! เราชนะแล้ว!” หานฉีตื่นเต้นจนพูดแทบไม่เป็นภาษา!
จางเย่รู้สึกมีคลื่นความอบอุ่นแล่นเข้ามาในใจ “นี่คุณดีใจกว่าผมอีกเหรอ?”
หานฉี “แน่สิคะ คุณเอาชนะดอกไม้ต้องฝนเชียวนะ! นักร้องที่มีเรตติ้งสนับสนุนสูงที่สุดตอนนี้คนนั้นเชียวนะ! ก่อนหน้านี้ทั้งสื่อทั้งคนดูไม่มีใครคิดว่าคุณจะผ่านเข้ารอบด้วยซ้ำ! ทุกคนมีแต่สงสัยในตัวคุณ! แล้วจะไม่ให้ฉันดีใจได้ยังไงกันคะ! นี่ นี่มันเหนือจินตนาการไปแล้ว!”
อีกด้าน พอทีมรายการมองเห็นจางเย่ ก็พากันยกนิ้วโป้งให้!
ผู้กำกับดนตรีไป๋หย่วนเฟยหันมาทางจางเย่ ยิ้มพลางพยักหน้าให้
โจ๊กเกอร์ในวันนี้ช่างน่าตกใจนัก!
ทุกคนต่างเปลี่ยนความคิดเกี่ยวกับตัวเขา!
นี่หรือคือเสียงของโจ๊กเกอร์หลังจากหายดี?
นี่หรือคือพลังที่แท้จริงของเขา?
ไม่ ไม่ใช่ เขายังไม่ได้หายสนิท คนที่ป่วยเป็นไข้หวัดใหญ่คออักเสบรุนแรงซ้ำยังฉีดสเตียรอยด์ไปถึงสามเข็มเพียงอาทิตย์เดียว จะหายดีเร็วขนาดนี้ได้อย่างไร? หากเขาหายดีจริง อย่างนั้นตอนที่ซ้อมทำไมเขาจึงไม่กล้าร้องเพลงเลยสักประโยค? และยังออมแรงทั้งหมดไว้เพื่อทุ่มบนเวทีอีก? จากเท่านี้ก็ดูออกแล้ว ตอนนี้เสียงของโจ๊กเกอร์นั้น ยังไม่ได้อยู่สภาพที่สมบูรณ์ที่สุด!
พอคิดมาถึงตรงนี้ หลายคนก็ถูกความคิดนี้ทำให้ผวาขึ้นมา!
เชี่ย!
หรือเขาอาจจะยังเก่งกว่านี้?
หรือเขาอาจจะยังร้องเพลงได้ดีกว่านี้อีก?


[Go To Next Chapter]( ./109.md)