##บทที่ 1151 : ศาสตราจารย์ควบสองภาควิชาหนึ่งเดียวของเป่ยต้า!
ชาวเน็ตพอรู้เรื่องเข้าก็ขำจนฉี่จะราด!
พริบตา บนเวยป๋อก็มีเสียงเหยียบย่ำซ้ำเติม!
“จางเย่ นายนี่มัน!”
“งานแถลงข่าวใหญ่ขนาดนี้ ยังจะล้อเล่นอีก!”
“โอ๊ย ทำไมนายถึงได้ฮาแบบนี้!”
“ฮ่าๆๆๆ ฉันล่ะชอบความไร้ยางอายของหมอนี่ชะมัด!”
“ไอ้หยา ขำจนจะตายอยู่แล้ว!”
“อาจารย์จางนี่แม่งไม่เหมือนใครจริงๆ!”
“ใช่แล้ว ถ้าเปลี่ยนเป็นคนอื่น งานแถลงข่าวแบบนี้ใครจะกล้าไม่ระมัดระวังคำพูดบ้าง? ใครมันจะไม่ตื่นเต้นตึงเครียด? แต่เขากลับทำได้ ต่อหน้าคนทั่วทั้งโลกยังกล้าพูดไปเรื่อยอีก นี่มันคำพูดประโยคเดียวกับที่พูดในงานแถลงข่าวหลังสงครามมนุษย์กับจักรกลเลยนี่! ไม่ใช่ว่าพูดให้วงการหมากล้อมหรอกเหรอ? นี่เขาไม่กลัวคนวงการคณิตศาสตร์ระหว่างประเทศโมโหแล้วลบชื่อเขาออกหรือไง! ฉันฟังแล้วผวาแทนจางเย่จริงๆ!”
“เฮ้ย เรื่องใหญ่เลยนะ!”
“เรื่องขี้โม้ยิ่งกว่านี้จางเย่ก็ใช่ว่าจะไม่เคยทำ!”
“ฮ่าๆ สไตล์เขาก็แบบนี้แหละ ฉันชินแล้ว!”
“ถ้าวันๆ อาจารย์จางเอาแต่เคร่งขรึมจริงจังก็ไม่สนุกสิ!”
“ชอบเขาจริงๆ!”
“อาจารย์จางนำเกียรติยศยิ่งใหญ่มาสู่ประเทศนะ! เรื่องเล็กแค่นี้อย่าไปสนใจเลย!”
“เมื่อก่อนมีการถ่ายทอดสดครั้งไหนบ้างที่จางเย่ไม่ทำเรื่องใหญ่สะท้านฟ้าสะเทือนดิน? มีครั้งไหนบ้างที่เขาไม่ด่าคน? รอบนี้เขาไม่ได้ร่ายบทกวีแล้วก็ไม่ด่าคนด้วย พอใจเถอะน่า ตอนนี้อาจารย์จางปฏิบัติตามกฎตั้งเยอะแล้ว!”
“พรืด ฉันแย้งคอมเมนต์ข้างบนไม่ออกเลย!”
มีคำพูดมาทุกแนว จากข้อความทั้งหมดแสดงให้เห็นว่าทุกคนต่างรับได้ที่จางเย่เป็นแบบนี้  หากเปลี่ยนเป็นดาราคนอื่นหรือนักคณิตศาสตร์คนอื่นแสดงออกแบบนี้ ต้องโดนด่า และมีคำถามตามมาอีกมากมายอย่างแน่นอน แต่เพราะนี่คือจางเย่ ทุกคนต่างพบว่าพวกเขาเคยชินแล้ว ทั้งยังไม่แปลกใจด้วย เป็นลมก็เป็นลมไป กระอักเลือดก็กระอักไป สุดท้ายก็กลายเป็นขำอยู่ดี
ครึ่งชั่วโมง
หนึ่งชั่วโมง
การถ่ายทอดสดงานแถลงข่าวเสร็จสิ้นแล้ว
งานแถลงข่าวถ่ายทอดสดไปทั่วประเทศ และแพร่กระจายไปสู่สายตาของคนทั้งเอเชียและนานาชาติอย่างรวดเร็ว
ยืนยันแล้วว่าข้อความคาดการณ์ของเดลได้รับการพิสูจน์เป็นผลสำเร็จโดยนักคณิตศาสตร์ของประเทศจีน ข่าวใหญ่ขนาดนี้ เป็นไปไม่ได้ที่ต่างประเทศจะไม่รายงาน ทุกประเทศต่างออกข่าวกันอย่างหนักหน่วง!
หลังจบงาน
ซินหย่าดึงจางเย่ไว้ เบิกตากว้างจ้องเขา “ปากเสียๆ ของนายนี่เปิดมันให้น้อยหน่อยได้ไหม?”
จางเย่ชะงัก “หา? ทำไมล่ะ?”
คณบดีพานก็เดินเข้ามา “คุณพูดอะไรออกไปล่ะ!”
วังอี้หมิงหัวเราะไม่ได้ร้องไห้ไม่ออก “พวกเรายอมคุณแล้วจริงๆ!”
“ผมทำไมเหรอ?” จางเย่ยังไม่เข้าใจ
ซินหย่ากลอกตามองบน “ที่นายตอบคำถามนักข่าวคนแรกนั่น นายไม่คิดว่าคำตอบนายประโยคนั้นมันคุ้นหูบ้างเลยเหรอ?”
พอจางเย่คิดดูก็รู้สึกว่าจริง “ใช่ๆ เหมือนจะคุ้นอยู่หน่อยๆ นะ!”
หานเหอเหนียนยิ้มขื่น เตือนความจำเขา “งานแถลงข่าวหลังแข่งหมากล้อมเมื่อวาน…”
ตอนนี้เองจางเย่ถึงส่งเสียงอ๋อในลำคอ ก่อนเอามือแตะหน้าผาก “ไอ้หยา ประโยคนี้ผมใช้ไปแล้วเมื่อวานแล้วนี่ ก็ว่าเถอะทำไมมันคุ้นๆ ถึงว่าทำไมยิ่งพูดยิ่งลื่นไหล!” จางเย่ไม่ได้ตั้งใจจริงๆ ช่วงนี้เขามีเรื่องราวเยอะมาก แต่ละเรื่องก็ฉุกละหุกไปหมด ทุกวันมีนักข่าวหลายคนมาตั้งคำถาม ต้องให้สัมภาษณ์นับไม่ถ้วน บางครั้งเขาก็ลืมไปแล้วว่าตัวเองเคยพูดอะไรไว้บ้าง “เฮ้อ คนสง่างามอย่างผมนี่ขี้ลืมจริง!”
“พรูดดด!”
“มีใครที่ไหนชมตัวเองว่าสง่างามกัน?”
“ช่างเถอะ ยังไงก็ถ่ายทอดสดไปแล้ว ปล่อยไปตามนั้นละกัน”
“อืม ชื่อเสียงคุณไม่ดีอยู่แล้ว ทุกคนคงไม่ถือเป็นเรื่องราวอะไรหรอก”
เหล่านักคณิตศาสตร์ของประเทศต่างแสดงความคิดเห็นอย่างกระตือรือร้น
จางเย่ทนฟังต่อไปไม่ไหว ส่งเสียงประท้วง “ชื่อเสียงผมทำไมถึงไม่ดีแล้วล่ะ? นักข่าวคนนั้นถามผมว่าคิดว่าตัวเองเป็นฮีโร่ไหม ผมจะตอบว่าใช่แล้ว ผมเอง ผมคือฮีโร่ คุณรีบคำนับผมสิงั้นเหรอ?”
ทุกคนต่างหัวเราะลั่น!
ใครจะคำนับให้นายกันฟะ!
คณบดีพานหัวเราะ “เอาล่ะ คุณก็เลิกคุยโวได้แล้วรองศาสตราจารย์จาง ผมยังมีเรื่องจริงจังคุยกับคุณอยู่”
“เรื่องอะไรครับ?” จางเย่ถาม
คณบดีพานหัวเราะฮาๆ “เรื่องดีส่งจากฟ้าเลยล่ะ!”
จางเย่พยักหน้า “เรื่องดีๆ ผมชอบฟัง”
คณบดีพาน “ได้ งั้นคุณไปกับผม”
คนอื่นแยกย้ายไปแล้ว คณบดีพานและเหล่าผู้บริหารภาควิชาคณิตศาสตร์ของเป่ยต้าพากันไปที่ภาควิชา เข้าไปห้องทำงานของใครสักคน คณบดีพานค้นในลิ้นชักหยิบเอกสารออกมายื่นให้จางเย่ ยิ้มก่อนพูด “คุณลองดูสิ”
จางเย่ดูเสร็จก็ต้องตกใจ “เสนอตำแหน่งศาสตราจารย์?”
คณบดีพานส่งเสียงอืมตอบ “ถูกต้อง”
ศาสตราจารย์ที่ว่านี้ไม่ใช่ตำแหน่งรองศาสตราจารย์เดียวกับเมื่อก่อน!
ก่อนหน้านี้จางเย่เป็นรองศาสตราจารย์ในภาควิชาคณิตศาสตร์ของเป่ยต้า เอกสารฉบับนี้เป็นการแนะนำให้เลื่อนขั้นจางเย่เป็นศาสตราจารย์ภาควิชาคณิตศาสตร์อย่างเต็มตัว ระหว่างศาสตราจารย์กับรองศาสตราจารย์ สองอย่างนี้ต่างกันสุดขั้ว ไม่ว่าจะเป็นเงินเดือน คุณวุฒิ หรือตำแหน่งในอาชีพการงาน ไม่อาจเอามาเปรียบเทียบกันได้เลย และนี่คือศาสตราจารย์ภาควิชาคณิตศาสตร์ของเป่ยต้า ทั่วทั้งภาควิชาคณิตศาสตร์และวิทยาศาสตร์นี้มีศาสตราจารย์กี่คนกัน? และแทบจะไม่มีคนที่อายุต่ำกว่าสี่สิบห้าปีเลยด้วยซ้ำ!
จางเย่รู้สึกไม่ค่อยสบายใจนัก “เอ่อ นี่มันเหมาะสมแล้วใช่ไหมครับ?”
คณบดีพาน “ถ้าคุณโอเค ผมก็จะรายงานขึ้นไป ไม่แน่ใจว่าจะได้รับการอนุมัติไหมนะ นี่เป็นมติร่วมกันหลังจากการประชุมภาควิชาคณิตศาสตร์และวิทยาศาสตร์ของเรา”
จางเย่หัวเราะขำ “ก่อนหน้านี้ตำแหน่งรองศาสตราจารย์ของผมก็ถูกระงับไว้ใช่ไหม? นี่เพิ่งจะผ่านมาปีเดียวก็เสนอให้เป็นศาสตราจารย์แล้ว คนอื่นจะนินทาหรือเปล่าครับ? ผมเพิ่งจะยี่สิบห้า คุณเห็นว่ามหาวิทยาลัยไหนมีรองศาสตราจารย์อายุยี่สิบห้าไหม? ยิ่งไม่ต้องพูดถึงศาสตราจารย์เลย แถมยังเป็นศาสตราจารย์ของเป่ยต้าอีกด้วย”
คณบดีพานส่งเสียงอ้อคำหนึ่ง “หากคุณคิดว่าไม่เหมาะ งั้นก็ช่างมันเถอะ”
“ไม่ ไม่ครับ” จางเย่ร้อนรน “เหล่าพาน เอกสารนี้ก็เอาออกมาแล้ว คุณยังจะเก็บกลับไปอีกเหรอ? เสนอสิครับ ต้องเสนออยู่แล้ว! ผมน่ะเหรอยังกลัวคนจะนินทา? ถ้าผมใส่ใจเรื่องพวกนี้ ปีนี้ผมคงตายไปหลายร้อยรอบแล้ว!” ประโยคนี้โคตรจะเป็นความจริง
เหล่าพานเรอะ?
คณบดีพานเหลือกตาขาว!
จางเย่หัวเราะ “งั้นก็ตามนี้นะครับ!”
คณบดีพาน “ก็รอดูว่าเบื้องบนจะเห็นด้วยหรือไม่แล้วล่ะ”
“ระดับคุณแล้ว พวกผู้บริหารยังกล้าไม่เห็นด้วยอีกเหรอ?” จางเย่รู้สึกว่าเหล่าพานยึดมั่นในสัจจะมาก มีเรื่องดีก็นึกถึงเขาก่อนจริงๆ ตำแหน่งศาสตราจารย์นี้เปรียบได้กับทุกสิ่ง มีประโยชน์ยิ่งกว่าอะไรทั้งหมด!
……
 
ตอนบ่าย
ที่บ้านพ่อแม่
พอเขากลับมาถึงบ้าน แม่ก็ตะครุบเขาไว้แล้วด่ารัวๆ!
แม่ดึงหูเขาอย่างอดไม่ได้ “งานแถลงข่าวใหญ่ขนาดนี้ ทำไมแกไม่จริงจังหน่อยล่ะหา? คำกล่าวจากใจยังคัดลอกมาทั้งดุ้น แกอยากให้ฉันโมโหตายใช่ไหม?”
จางเย่เหงื่อตก “ผมลืมไปน่ะ”
แม่ชี้ไปทางคอมพิวเตอร์ “แกไปดูคนในอินเทอร์เน็ตต่างก็เหยียบแกจนบี้แบนหมดแล้ว ผู้เชี่ยวชาญหลายคนก็ด่าแก บอกว่าแกมีทัศนคติไม่ดีต่อสถาบัน บอกว่าเป็นคนโง่สร้างแต่เรื่อง!”
จางเย่หัวเราะและยักไหล่ “ศัตรูผมมีเยอะแยะ วันไหนไม่มีคนมาด่า ผมคงคิดว่าพระอาทิตย์ขึ้นทางทิศตะวันตกแล้ว พวกเขาอยากด่าก็ให้ด่าไปเถอะ จะสนใจพวกเขาทำไม? ใช่แล้วแม่ พ่อ” เขามองไปทางพ่อและแม่ ก่อนจะประกาศว่า “ทางเป่ยต้าจะเลื่อนขั้นผมเป็นศาสตราจารย์แล้ว!”
ฟังประโยคนี้จบ พ่อกับแม่ต่างอุทานเสียงดัง!
พ่อตื่นเต้น “แน่นอนแล้วเหรอ?”
แม่ตะลึงอ้าปากตาค้าง “นี่จริงหรือหลอก?”
จางเย่หัวเราะ “จริงสิ ถึงจะยังไม่แน่แต่ก็คงไม่มีปัญหาหรอก”
แม่รีบพูด “แกอย่าบอกว่าคงสิ! เรื่องใหญ่ขนาดนี้ สุดท้ายแล้วยืนยันหรือยัง? แกอย่าทำร้ายพ่อแม่ให้ดีใจเก้อนะ!”
“เกือบร้อยเปอร์เซ็นต์แล้วล่ะ” จางเย่พูด
แม่หน้าบานเป็นกระด้งขึ้นทันใด “ดี ดี! ดีจริงๆ! แม่รีบบอกตากับยายแกก่อน!” พูดเสร็จก็วิ่งไปที่โทรศัพท์บ้าน ยกหูโทรศัพท์ขึ้นมาโทร “ฮัลโหล แม่ อื้ม ดูทีวีแล้วใช่ไหม? ใช่ การคาดการณ์นั้นได้รับการพิสูจน์แล้ว ตอนนี้จางน้อยเป็นนักคณิตศาสตร์ชั้นนำระดับนานาชาติแล้ว ยังมีอีก แม่บอกพ่อกับครอบครัวเราด้วย จางน้อยใกล้จะเป็นศาสตราจารย์ของเป่ยต้าอย่างเต็มตัวแล้ว จริงๆ นะ หนูจะโกหกแม่ทำไมล่ะ!”
บนสื่อก็มีข่าวลือออกมาแล้วเช่นกัน!
ในประเทศนั้นไม่มีกำแพงที่ไม่มีรู แต่ละที่ล้วนเชื่อมต่อกันหมด ความสัมพันธ์ระหว่างบุคคลค่อนข้างซับซ้อน มักจะมีคนที่รู้ดีอยู่เสมอ!
กระทั่งถึงเวลาห้าโมงเย็น!
ในที่สุดเป่ยต้าก็ประกาศสู่โลกภายนอก : แต่งตั้งให้จางเย่ดำรงตำแหน่งเป็นศาสตราจารย์ของภาควิชาคณิตศาสตร์และวิทยาศาสตร์!
แต่สิ่งที่ทำให้ทุกคนนึกไม่ถึงก็คือ นี่กลับยังไม่จบแค่นั้น!
มหาวิทยาลัยเป่ยต้า : แต่งตั้งให้จางเย่ดำรงตำแหน่งเป็นรองศาสตราจารย์ของภาควิชาภาษาจีน!
หลังจากปะปนอยู่ในภาควิชาภาษาจีนมาสองปี จากอาจารย์บรรยายก็ขึ้นกลายเป็นรองศาสตราจารย์เลย?
ทั้งศาสตราจารย์ภาควิชาคณิตศาสตร์?
ทั้งรองศาสตราจารย์ภาควิชาภาษาจีน?
ศาสตราจารย์ควบสองภาควิชาเพียงหนึ่งเดียวของเป่ยต้า?
 
 
 


[Go To Next Chapter]( ./252.md)