##บทที่ 1155 : ว่าจ้างบอดี้การ์ดสตูดิโอ?
สตูดิโอ คือสัญลักษณ์อันชัดเจนที่สุดของการเป็นดาราระดับ A กระทั่งดาราชั้นนำระดับ B บางคนก็มีสตูดิโอของตัวเองแล้วตราบเท่าที่มีกำลังจ่าย สตูดิโอนั้นเทียบได้กับบริษัทนายหน้าขนาดเล็กของวงการบันเทิงที่คอยดูแลจัดการงานของศิลปิน โฆษณา ประชาสัมพันธ์ต่างๆ หากเป็นสตูดิโอที่ใหญ่ขึ้นมาหน่อย ยังสามารถผลิตและจัดจำหน่ายได้ด้วย มีข้อแตกต่างจากบริษัทนายหน้าตรงที่บริษัทนายหน้าดูแลรับผิดชอบศิลปินหลายคน แต่สตูดิโอดารานั้นส่วนใหญ่มีไว้เพื่อดูแลศิลปินแค่คนเดียว
จางเย่ถามเหราอ้ายหมิ่น “เจ๊ใหญ่เหรา คิดว่าไง?”
เหราอ้ายหมิ่นคนนอกวงการถาม “สตูดิโอมีประโยชน์อะไร?”
“แน่นอนว่ามีประโยชน์มาก” จางเย่ตอบทันที
เหราอ้ายหมิ่นถาม “ประโยชน์อย่างมากยังไง?”
“นั่นแน่นอนว่า…” จางเย่ชะงัก มองไปทางฮาฉีฉีก่อนพูด “เอ่อ ประโยชน์อะไรบ้างครับ?” เขาเองก็บอกเป็นข้อๆ ออกมาไม่ได้
พวกฮาฉีฉีจางจั่วฟังจบก็มึนตึ้บ คุณเสนอออกมาเองแต่ดันไม่รู้อะไรเลยเนี่ยนะ?
คุณเป็นถึงดาราระดับเอเชียแล้ว ทำไมยังซื่อบื้อไม่รู้เรื่องได้อีกเล่า!
ยังคงเป็นเสี่ยวหวังที่มีไหวพริบรีบพูดขึ้น “พี่สาวเหรา ความหมายของสตูดิโอคือทุกคนมีผู้กำกับจางเป็นศูนย์กลาง หนึ่งร่วงทุกคนล่มหนึ่งโรจน์ทุกคนรุ่ง[1] พวกเราร่วมธุรกิจกัน ยกตัวอย่างเช่น มีคนมาเจรจาธุรกิจกับผู้กำกับจางก็สามารถมาติดต่อได้ที่สตูดิโอ หรือการประชาสัมพันธ์เพื่อจัดการปัญหาบางอย่าง ก็สามารถให้พนักงานที่รับผิดชอบของสตูดิโอออกมาจัดการแก้ไขปัญหาแทนได้ แล้วก็ยังมีงานจำพวกสัมภาษณ์กับสื่อ ต่อไปก็ไม่ต้องให้พี่สาวลงมือแล้วค่ะ พี่เป็นผู้จัดการใหญ่ของผู้กำกับจาง รับผิดชอบออกมาแค่เรื่องใหญ่บางเรื่องก็พอ ส่วนเรื่องเล็กอื่นๆ พี่มอบหมายให้พวกเราจัดการ ส่วนใครจะรับผิดชอบเรื่องไหนก็แล้วแต่จะแจกแจงค่ะ”
จางเย่รีบเออออตาม “ไม่ผิดๆ แบบนั้นแหละ ต่อไปคุณจะได้ไม่งานยุ่ง ไม่มีใครโทรตามทุกวันอีกแล้ว”
เหราอ้ายหมิ่นหัวเราะเสียงเย็น “ฉันต้องเชื่อนายเรอะ?”
จางเย่ทำตัวไม่ถูก “จริงๆ นะ ผมจะหลอกคุณทำไมล่ะ!”
“ฉันเคยโดนนายไอ้เด็กน้อยนี่หลอกครั้งหนึ่งเมื่อนานมาแล้ว” เหราอ้ายหมิ่น
จางจั่วก็ช่วยพูด “พี่สาวเหรา มีพวกเราช่วยแบ่งเบา ประสิทธิภาพจะเพิ่มขึ้นอย่างแน่นอนค่ะ”
ถงฟู่ “ความจริงผู้กำกับจางควรจะมีสตูดิโอตั้งนานแล้ว ดาราระดับเอไม่สังกัดบริษัทไหนแถมยังไม่มีสตูดิโอของตัวเอง ทั่วทั้งวงการบันเทิงนี้นอกจากผู้กำกับจางก็ไม่มีใครอื่นแล้ว!”
อู่อี้พยักหน้า “ใช่ มีทีมแล้ว ต่อไปพวกเรื่องด่วนเอย การประชาสัมพันธ์เอย ก็ไม่ต้องให้ผู้กำกับจางออกโรงเองแล้ว! ตอนนี้ผู้กำกับจางเป็นถึงดาราดังระดับเอเชีย ถ้ายังไม่มีสตูดิโอคอยจัดการเรื่องธุรกิจให้ ต่อไปก็รับไม่ไหวแน่ งานจะรุมจนไม่มีเวลาเลยล่ะ! และหากมีงานจากต่างประเทศติดต่อมาหรือต้องให้สัมภาษณ์กับสื่อต่างประเทศ ระดับภาษาอังกฤษของผู้กำกับจางก็คงสื่อสารได้ไม่ดีนัก พวกเราก็ควรต้องหาล่ามโดยเฉพาะด้วย แต่แน่นอนว่าต้องค่อยเป็นค่อยไป ทีมถึงจะค่อยๆ สมบูรณ์”
จางเย่ถามหยางซู “เสี่ยวหยาง คิดว่าไง?”
หยางซูตอบโดยไม่ต้องคิด “ศิษย์พี่อยู่ที่ไหน ข้าอยู่ที่นั่น”
“ดี” จางเย่ส่งเสียงอืม “งั้นก็ตามนี้แหละ!”
ผู้จัดการ
บอดี้การ์ด
คนขับรถ
ผู้ช่วย
ตากล้อง
เลขานุการ
ผู้กำกับ
ช่างเทคนิค
ฝ่ายจัดการดำเนินงาน
คิดๆ ดูก็มีเกือบครบแล้ว!
คนในทีมเก่าเหล่านี้ก็ไม่ใช่ธรรมดา ทีมพื้นฐานที่สมบูรณ์แบบต่างมากันครบ องค์ประกอบทั้งหลายที่ควรมีในทีมจัดรายการก็ไม่ขาด พอย้ายมาทำสตูดิโอ ตำแหน่งของทุกคนไม่ต้องสับเปลี่ยนมากนัก แต่ละคนต่างมีหน้าที่ของตัวเอง ถึงอย่างไรตอนที่พวกเขาถ่ายทำ ‘เดอะวอยซ์’ และ ‘ปลายลิ้น’ ก็เป็นทีมนี้ที่ทั้งผลิต โฆษณา และประชาสัมพันธ์ แม้แต่เวลาพักยังไม่จำเป็น ทุกคนต่างคุ้นชินกันหมดแล้ว!
เมื่อพูดคุยตกลงเสร็จสรรพ เรื่องนี้ได้ข้อสรุปแล้ว!
จางเย่หัวเราะ “การก่อตั้งสตูดิโอใหม่ของพวกเรา ผมไม่ค่อยรู้ด้านรายละเอียดเท่าไร ทุกคนมีอะไรก็เสนอแนะกันมาได้”
ฮาฉีฉี “งั้นสำนักงานสตูดิโออยู่ที่ไหนคะ?”
“ใช่แล้ว พวกเราต้องเช่าสำนักงานนะครับ นี่เป็นเรื่องที่จำเป็นสุดอันดับแรกเลย ต้องรีบทำให้เร็วที่สุด” จางจั่วพูด “แต่ตอนนี้พื้นที่ให้เช่าสำนักงานก็ไม่ถูกนัก”
สายตาของจางเย่เลื่อนมองไปที่เหราอ้ายหมิ่น
เหราอ้ายหมิ่นเหลือบมองเขา “นายมองฉันทำไม หา?”
จางเย่ “เหล่าเหรา ยังมีห้องว่างเหลือเฟือใช่ไหม?”
เหราอ้ายหมิ่นเบะปาก “ไม่มี”
“เป็นไปไม่ได้” จางเย่ล่วงรู้ทุกอย่าง “คุณยังมีห้องชุดใหญ่ที่ยังไม่มีคนเช่าไม่ใช่เหรอ? ชั้นบนสุดนั้น สองร้อยกว่าตารางเมตรน่ะ”
เสี่ยวหวังร้องอา “ใหญ่ขนาดนั้นเลย?”
อู่อี้ตะลึงพรึงเพริด “พี่สาวเหรายังมีห้องอีกเหรอ?”
จางเย่หัวเราะ “ตึกนี้ทั้งตึกเป็นห้องของเธอหมด ที่นี่ดีมากเลยนะ ตึกที่เป็นทั้งอาคารพาณิชย์และบ้านพัก ทั้งยังสามารถจดทะเบียนบริษัทได้ด้วย”
เหราอ้ายหมิ่นพูดทันใด “ไอ้เด็กน้อยฝันหวาน นายจะจ่ายให้เท่าไร?”
จางเย่เหงื่อไหล “จะพูดเรื่องเงินไปทำไม พูดเรื่องเงินแล้วเสียความรู้สึก!”
เหราอ้ายหมิ่นพูดย้อนหนึ่งประโยค “พูดเรื่องความรู้สึกแล้วเสียเงิน!”
จางเย่หมดปัญญา เห็นเธอไม่ย่อหย่อนให้แม้คำเดียว ก็ได้แต่พูดว่า “ได้ ผมเช่าตามราคาท้องตลาด โอเคไหม? ผมไม่เคยเจอคนขี้เหนียวแบบคุณมาก่อนเลย!”
“บอกแบบนี้แต่แรกก็สิ้นเรื่อง” เหราอ้ายหมิ่นหันไปค้นหากุญแจ ก่อนโยนให้เขา “ระวังหน่อย อย่าทำบ้านฉันรกล่ะ!”
จางเย่ขึ้นไปดูห้องชุดพร้อมทุกคน
เพียงเปิดประตู ทุกคนก็ถึงกับต้องตกตะลึง!
แม้ห้องจะไม่นับว่าใหญ่มาก ชั้นหนึ่งชั้นสองชั้นละหนึ่งร้อยตารางเมตร แต่การตกแต่งนั้นดีมาก มีสไตล์ออกไปทางยุโรปเล็กน้อย เฟอร์นิเจอร์ใหม่เอี่ยมทั้งหมด ทั้งเตียงและตู้ในห้องนอนหลายห้องนั้นก็สะอาดมาก สามารถวางโต๊ะทำงานไปได้เลยไม่ต้องตกแต่งเพิ่มเติมอะไรทั้งนั้น เพียงวางชุดอุปกรณ์สำนักงานก็พอแล้ว ถึงอย่างไรทีมงานสตูดิโอชั่วคราวของพวกเขามีสิบกว่าคน ไม่จำเป็นต้องมีพื้นที่สำนักงานใหญ่โตมากนัก
เสี่ยวหวังถูกใจ “ที่นี่ดี ดีมาก!”
ฮาฉีฉีก็ชอบมาก “ขนาดพื้นที่ก็เพียงพอแล้ว!”
จางจั่วหัวเราะ “งั้นเราก็เริ่มทำกันวันนี้เลย ป้ายก็เขียนว่า ‘จางเย่สตูดิโอ’ ไหมครับ?”
จางเย่ “เยี่ยมเลย!”
ฮาฉีฉีถาม “ยังต้องรับคนเพิ่มไหมคะ?”
“ยังขาดตำแหน่งอะไร?” จางเย่
ถงฟู่ “เอ่อ ผมกลัวว่าบอดี้การ์ดคนเดียวจะไม่พอครับ ดูจากผู้กำกับจางทะเลาะกับคนไม่น้อย ตอนนี้ชื่อเสียงโด่งดัง ในกรณีที่มีบางอย่างเกิดขึ้นเมื่อเข้าร่วมกิจกรรมด้านนอก หรือว่าแฟนคลับกระตือรือร้นเกินไป หรือนักข่าวเยอะเกิน มันจะเกิดอุบัติเหตุง่าย”
ถงฟู่ไอทีหนึ่ง “ยังขาดบอดี้การ์ดรึเปล่า”
หยางซูพูด “แต่ข้าคือผู้คุ้มกันมิใช่หรือ”
ถงฟู่ “เอ่อ ผมกลัวว่าบอดี้การ์ดคนเดียวจะไม่พอครับ ดูจากจำนวนคนที่ผู้กำกับจางทะเลาะด้วย ยิ่งตอนนี้ชื่อเสียงโด่งดัง ถ้าเกิดว่าเกิดอะไรขึ้นตอนออกไปทำกิจกรรมนอกสถานที่ หรือเจอเหล่าแฟนคลับที่กระตือรือร้นเกินไป แล้วยังพวกนักข่าวมารุมอีก มันอาจจะเกิดอุบัติเหตุขึ้นได้ง่ายๆ”
ฮาฉีฉีพยักหน้า “ถูกต้อง ถ้างั้นรับสมัครเพิ่มอีกสองคนดีไหม?”
หยางซูรู้สึกไม่ชอบใจนัก เธอขมวดคิ้วพูด “มีข้าอยู่ ใครจะเข้าใกล้ศิษย์พี่ข้าได้”
เสี่ยวหวังกะพริบตา “พี่สาวหยาง อย่าบอกนะว่าพี่เป็นกังฟู?”
หยางซูยิ้มเล็กน้อย “เป็นมวยไทเก๊กนิดหน่อยน่ะ”
เสี่ยวหวังร้องว้าว “จริงเหรอคะ? เหมือนในหนังใช่ไหมคะ?”
หยางซูเย้ยหยัน “ในหนังล้วนเป็นของปลอม เถ้าจ้าอยากเรียนข้าสอนเจ้าได้ ข้าสอนมวยให้คนที่อยู่ชุมชนชั้นล่างนี้ทุกวัน เจ้าจะมาด้วยหรือไม่? ไม่คิดเงิน มวยไทเก๊กเป็นศิลปะการต่อสู้ที่ยอดเยี่ยม ไม่เพียงแต่ทำให้ร่างกายแข็งแรง ยังสามารถ…” ตามด้วยประโยคร่ายยาวอย่างคล่องแคล่วรวดเร็ว เพราะใช้หลอกล่อผู้เฒ่าหญิงชราในชุมชนมาเรียนมวยอยู่เป็นประจำนั่นเอง
เสี่ยวหวัง “ร้ายกาจขนาดนั้นเลย?”
หยางซูหัวเราะ “ศิษย์พี่ข้ายังร้ายกาจยิ่งกว่า”
เห็นได้ชัดว่าทุกคนไม่เข้าใจ
อู่อี้แปลกใจ “ศิษย์พี่? นี่เรียก…”
จางจั่วคาดเดา “คุณก็เป็นนักศึกษาจากมหาวิทยาลัยการสื่อสารกระจายเสียงนครหลวงเหรอครับ เป็นรุ่นน้องของผู้กำกับจาง? มหาวิทยาลัยการสื่อสารมีชั้นเรียนศิลปะการต่อสู้ตั้งแต่เมื่อไหร่? ผมไม่เคยได้ยินมาก่อนเลย!”
หยางซู “หา? รุ่นน้องอะไร?”
จางเย่ขัดขึ้นมา “เอาน่า ไม่ต้องรับสมัครบอดี้การ์ดเพิ่มหรอก แค่นี้ก็พอแล้ว”
ทุกคนมองหยางซูอย่างสงสัย แต่ก็ไม่ได้พูดอะไร
ผู้หญิงตัวเล็กๆ คนหนึ่งจะสามารถทำอะไรได้แค่ไหนเชียว?
เห็นได้ชัดว่าทุกคนยังไม่รู้ความร้ายกาจของหยางซู!
พวกเขาหารู้ไม่ว่า เมื่อจัดตั้งสตูดิโอของจางเย่แล้ว สิ่งที่ไม่ต้องกังวลที่สุดก็คือเรื่องบอดี้การ์ด!
จางเย่หนึ่งคน หยางซูหนึ่งคน เหราอ้ายหมิ่นหนึ่งคน ถามว่าใต้ฟ้านี้จะมีสักกี่คนที่สามารถทะลวงพวกเขาเข้ามาได้? แม้เป็นถึงปรมาจารย์ด้านศิลปะการต่อสู้ ก็ได้แต่เดินเข้ามาและหมอบคลานกลับไปเท่านั้น แถมเมื่อเทียบกับสำนักชื่อดังอย่างสำนักหัวซานหรือวัดเส้าหลินแล้ว สตูดิโอของจางเย่ยังปลอดภัยกว่าด้วยซ้ำ! ไม่ว่าเป็นชื่อของเหราอ้ายหมิ่นหรือจางเย่ ก็ล้วนทำให้คนในยุทธภพที่ได้ยินต้องหวาดกลัวจนตัวสั่นทั้งนั้น!
 
----------------------------
 
[1] หนึ่งร่วงทุกคนล่มหนึ่งโรจน์ทุกคนรุ่ง 一荣俱荣，一损俱损 เป็นสำนวนเปรียบเปรย ความหมายประมาณว่าคนคนหนึ่งอุ้มชูคนทั้งหมด ถ้าเขาล้มทุกคนย่อมล้มตาม ถ้าเขารุ่งทุกคนก็ย่อมติดปีกทะยานฟ้าไปด้วยเช่นกัน
 


[Go To Next Chapter]( ./256.md)