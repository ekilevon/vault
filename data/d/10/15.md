##บทที่ 915: ไม้กวนอึของยุทธภพ!
"จัดการมัน!"
"เชี่ย!"
"ลุย!"
"ต่อยแม่งเลย!"
"บุก! จัดการพวกสำนักใหญ่!"
"ไอ้พวกคนทรยศสำนักเล็ก อย่าบีบบังคับเราผู้เฒ่า!"
"พวกเอ็งต่างหากที่บีบบังคับพวกเรา!"
"เชี่ย! ตามข้ามา! จัดการไอ้พวกไร้สำนักนั่นซะ!"
เพียงแค่พริบตา ทั้งสามชั้นของร้านอาหารจากบนจรดล่างล้วนเต็มไปด้วยความวุ่นวาย หม้อไหจานชามตกพื้นแตกแหลกลาญ โต๊ะเก้าอี้ล้วนถูก ‘ชาวบู๊ลิ้ม’ พลิกคว่ำไปหมดแล้ว!
ตีกันได้เพียงสามกระบวนท่า เพื่อนของเหยียนฮุยทั้งสองก็ถูกทุ่มลงพื้น
เหยียนฮุยกระโดดเตะใส่คนหนึ่ง จากนั้นก็โดนถีบเข้าที่ท้องไปเท้าหนึ่ง
ชั่วขณะนั้นเอง หลิวอี้เฉวียนกับหลิวอี้จ่างสองพี่น้องก็ปราดเข้ามา "ใครกล้าทำร้ายพี่น้องผู้ฝึกยุทธ์อิสระ!" ทั้งสองคนหนึ่งรุกคนหนึ่งไล่ หมัดเท้าสอดประสาน เข้าร่วมการวิวาทอันวุ่นวายไปพร้อมกัน!
สำนักใหญ่ก็ยังคงเป็นสำนักใหญ่ เต็มไปด้วยเหล่าศิษย์ที่ฝีมือค่อนข้างสูง โดยเฉพาะคู่มือของหลิวอี้เฉวียนจากสำนักฝ่ามือทรายเหล็กนั้นนับว่ามีฝีมือกล้าแข็ง หลายกระบวนท่ากล่าวได้ว่าถึงกับแทบข่มขวัญพยัคฆ์ได้!
หลิวอี้เฉวียนกลายเป็นฝ่ายเสียเปรียบ ถูกประเคนกลับหลายหมัด!
จางเย่มาถึงแล้ว "พี่หลิว ผมมาแล้ว!"
หลิวอี้เฉวียนรีบว่า "น้องเฉินเจินช่วยฉันด้วย!"
จางเย่ก้มตัวลง หยิบของบางอย่างจากใต้โต๊ะแล้วพุ่งตรงเข้ามา!
ชายวัยกลางคนจากสำนักฝ่ามือทรายเหล็กได้ยินดังนั้น ไม่หันไปมองก็ซัดกลับหลังไปฝ่ามือหนึ่ง
สุดท้าย คนมาไม่ถึง ที่มาถึงกลับเป็นวัตถุสีดำที่ตรงมากระแทกหน้าอย่างจัง!
"ไอ้หยาเชี่ยเอ๊ย!" ศิษย์สำนักฝ่ามือทรายเหล็กนั้นล้มลงกับพื้น น้ำตาไหลพราก ร้องตะโกนน้ำหูน้ำตาไหล "ใครแม่งปาอิฐใส่ฉันวะ!?"
คนของสำนักใหญ่ในเหตุการณ์ไม่น้อยล้วนโกรธเคือง
"ไร้ยางอาย!"
"ไร้ยางอายเป็นที่สุด!"
"บังอาจใช้อาวุธลับ?"
"โจรกระจอก!"
"ลุยแม่งเลย!"
หลิวอี้เฉวียนหลิวอี้จ่างและพวกล้วนตะลึงลานไป! เชี่ย! น้องเฉินเจินดุดันเป็นบ้า!
คนของค่ายเล็กสำนักน้อยและเหล่าผู้ฝึกยุทธ์อิสระไร้พรรคไร้สังกัดที่กำลังต่อสู้เห็นดังนั้นก็เริ่มฉลาดขึ้นมา บ้างหยิบเก้าอี้ขึ้นมาฟาดอีกฝ่าย บ้างเอาหม้อแกงร้อนๆ สาดใส่ศิษย์ของสำนักมวยสกุลโจว!
"โอ๊ย!"
"เชี่ย! ใครสาดฉัน!"
"เชี่ย ร้อนจะตายห่าแล้ว!"
"บัดซบ! ถล่มแม่ง!"
"จัดการพวกมัน!"
สำนักมวยสกุลโจวและคนของสำนักใหญ่บังเกิดความเคืองแค้นทะลุฟ้า เริ่มหยิบของใกล้มือมาใช้เป็นอาวุธตีกับอีกฝ่าย!
ในร้านมีคนของสำนักเล็กสามสี่คนที่เดิมไม่คิดจะเข้าร่วมการต่อสู้ ยืนมองพวกเขาตีกันแต่ไกล สุดท้ายไม่ทราบอะไรปาลอยมาถูกพวกเขาด้วย!
“ไอ้หยา!”
“หัวฉัน!”
“สำนักมวยสกุลโจว มารดาเจ้าสิ!”
“ทนไม่ไหวแล้ว! ลุย!”
สุดท้ายเหล่าผู้ฝึกยุทธ์อิสระและคนจากสำนักเล็กๆ ล้วนกระโจนเข้าร่วมการศึกครั้งนี้!
ตรงโต๊ะหนึ่งบนชั้นสอง เป็นหลวงจีนจากวัดเส้าหลินราวแปดเก้ารูป เหล่าสงฆ์ล้วนไม่สนใจกับการต่อสู้รอบด้าน ยังคงฉันภัตตาหารโดยไม่สนใจสิ่งที่เกิดขึ้นรอบๆ ตบะฌานสูงส่ง สงบเยือกเย็น
เพล้ง!
ชาจอกหนึ่งปาตกใส่โต๊ะของพวกเขา!
หัวหน้าคณะสงฆ์เพียงยิ้มน้อยๆ “อมิตาพุทธ อย่าได้สนใจ”
“ใช่แล้วๆ”
“ถูกต้องๆ”
“ฮ่าๆ”
หลวงจีนรูปอื่นล้วนตอบกลับเช่นกัน
จากนั้นเป็นขาเก้าอี้ที่กระเด็นมาโดนอาหารสองจานบนโต๊ะ
หลวงจีนอีกรูปประนมมือ “อมิตาพุทธ อย่าโกรธ อย่าเคืองใจ”
“อย่าโกรธ อย่าเคืองใจ”
“กินข้าวๆ”
“ใช่แล้วๆ”
คณะสงฆ์ยิ้ม ยังคงฉันภัตตาหารต่อไป
จากนั้นเป็นหม้อดินเผาซึ่งบรรจุน้ำแกงร้อนเอาไว้ เมื่อน้ำแกงสาดกระจายใส่เหล่าหลวงจีน พวกเขาก็กินกันไม่ลงแล้ว!
หลวงจีนอีกรูปประนมมือ “อมิตาพุทธ รักษาจิตเดิมไว้”
“สาธุๆ”
“ใช่แล้วๆ”
“ประเสริฐๆ”
เหล่าหลวงจีนยังคงรักษาสภาวะจิตสงบนิ่งไว้ ไม่ถูกกระทบโดยสิ่งใด
ทันใดนั้น ศิษย์สำนักใหญ่คนหนึ่งก็กระเด็นมากระแทกโต๊ะของพวกเขาจนล้มหักกระจาย
หัวหน้าคณะสงฆ์ยังกล่าวอย่างเยือกเย็น “อมิตา…อมิตาพ่อง!” จากนั้นพลันกระโดดปราดขึ้นคำรามด้วยความเกรี้ยวกราด “ถล่มพวกลูกหลานเต่า!”
“…พวกลูกหลานเต่า!”
“พวกพรรคเล็กเป็นบ้าไปหมดแล้ว! บีบคั้นผู้คนเกินไปแล้ว!”
และแล้วหลวงจีนของวัดเส้าหลินก็กระโจนเข้าร่วมความวุ่นวายนี้ไปอีกกลุ่ม เรียกว่าศึกนี้เกินควบคุมอย่างแท้จริงแล้ว!
“โจรน้อยรับฝ่ามือ!” หลวงจีนของเส้าหลินคนหนึ่งปราดเข้าหาจางเย่!
จางเย่ ‘กิน’ ผลเพิ่มความไวมากว่าร้อยผล ปฏิกิริยาตอบสนองจึงว่องไวอย่างยิ่ง ไม่ต้องออกกระบวนท่าไทเก๊ก เพียงโยกตัวหลบคราหนึ่ง พลางใช้อิฐในมือ ‘ทุบ’ ลงไปยังผู้รุกราน!
หลวงจีนวัดเส้าหลินจับใบหน้าร้อง “ไอ้หยา!”
จางเย่ชักมือกลับ ฟาดอิฐในมือกลับหลังใส่ครูมวยของสำนักมวยสกุลโจวที่ย่องเข้ามาหาเขา อีกฝ่ายเลือดกำเดาไหลพราก ฟันหน้าสองซี่หักปลิวคว้างกลางอากาศ!
กระบวนท่าต่อเนื่อง แม่นยำไร้ที่ติ!
“น้องเฉินเจินยอดเยี่ยม!”
“งดงามนัก!”
“น้องเฉินเจินใช้อิฐได้เชี่ยวชาญ!”
“กระบวนท่าที่ดี!”
หลิวอี้เฉวียนหลิวอี้จ่าง เหอป้าเต้าและคนอื่นๆ เห็นเข้า ทางหนึ่งสู้ทางหนึ่งยังไม่ลืมชมเชยจางเย่คำหนึ่ง
โจวเหล่าซื่อแห่งสำนักมวยสกุลโจวตกตะลึง ใบหน้าเต็มไปด้วยเครื่องหมายคำถาม!
จนถึงบัดนี้เขายังไม่เข้าใจว่าการตะลุมบอนครั้งนี้เกิดขึ้นได้อย่างไร ทำไมถึงต้องสู้กัน? เขาได้พูดแม่งแค่สองประโยคครึ่งเท่านั้น! คำแรกก็คือ "ไม่มีเงินก็อย่าสะเออะมากินที่ร้าน! บ่นอะไรนักหนา!" ต่อด้วยอีกครึ่งประโยค "เหล้าตัวนี้เป็นพวกเราใช้ความตั้งใจหมัก..." จากนั้นประโยคสุดท้าย "แกมาจากสำนักไหน?" รวมแล้วเพียงสองประโยคครึ่ง! เขาสาบานได้ว่านี่คือทั้งหมดที่เขาพูดแล้วจริงๆ! ต่อให้พูดอีกรอบ ใจความก็ไม่ได้ร้ายกาจรุนแรงอันใด! เชี่ย! แล้วทำไมถึงกลายเป็นเรื่องให้ตีกันเละเทะขนาดนี้ไปได้วะ?
ความจริงพิสูจน์ชัดว่าปากของจางเย่นั้นต่ำช้าเพียงใด ชายหนุ่มไปถึงที่ไหน ความสงบสุขที่นั่นเป็นแตกกระเจิง การประเมินของเหล่าคนในวงการนั้นถูกต้องแล้ว ชายชื่อจางเย่เป็นนักเลงโต เป็นไม้กวนอึของแท้ ไปถึงไหนก็นำกลิ่นเหม็นตุโชยคลุ้งไปถึงนั่น ก่อนนี้ทั้งในวงการหนังสือ วงการบันเทิง หรือแม้กระทั่งวงการศึกษา เหล่าผู้คนในวงการเหล่านั้นล้วนเป็นอารยชนผู้สูงส่ง รู้กิริยา พูดจาสุภาพเรียบร้อย ศาสตราจารย์ท่านนี้ดอกเตอร์ท่านนั้น ล้วนเคยถกเถียงกับจางเย่ แต่ทว่ากลับไม่มีใครเคยด่าชนะเขาได้! บัดนี้จางเย่ย่างก้าวเข้ามาในวงการศิลปะการต่อสู้ ที่ซึ่งระดับการศึกษาของคนในวงการไม่ได้สูงส่งอันใด เมื่อต้องเผชิญกับเจ้าคนที่แม้แต่ชิงหัวและมหาวิทยาลัยประชาชน รวมทั้งคนในวงการเซี่ยงเซิงยังไม่อาจถกเถียงเอาชนะได้ แล้วพวกเขาหรือจะมีทางเอาชนะไม้กวนอึพรรค์นี้!
ไม่มีทางรับมือมันได้เด็ดขาด!
จางเย่ย่ำเหยียบเข้ายุทธภพ กลับเป็นประหนึ่งหมาป่าพลัดหลงมาในฝูงแกะ พูดสองสามคำก็จุดความขัดแย้งในการชุมนุมเทียนซานลุกโหมขึ้นมาแล้ว จนบัดนี้กลับกลายเป็นเรื่องราวที่ไม่ตายไม่เลิกรา จะให้พวกเขาหยุดมือ พวกเขาก็หยุดไม่ได้แล้ว!
โจวเหล่าซื่อร้อง “ทุกคนฟังฉันนะ ฉัน..”
ทันใดนั้นก็มีหมัดหนึ่งลอยมา
โจวเหล่าซื่อที่ไม่ทันระวังตัว โดนหมัดเข้าที่แก้มขวาอย่างจังจนบังเกิดโกรธแค้น ถกแขนเสื้อขึ้นปราดตัวเข้าไป “ใครแม่งตีฉันวะ? คิดว่าสำนักมวยสกุลโจวเรารังแกได้งั้นเรอะ? กล้ามาก่อเรื่องในงานชุมนุมเทียนซาน! ถ้าอยากตีกันงั้นก็เอาเลย! คิดว่าเราจะกลัวเรอะ?”
จังหวะที่โจวเหล่าซื่อกำลังพุ่งเข้ามา
อิฐก้อนหนึ่งก็พลันพุ่งกระทบหน้าเขา!
“เชี่ย!” โจวเหล่าซื่อยกมือปิดหน้าพลางสบถ!
“ศิษย์พี่สี่!”
“จัดการมัน!”
“วันนี้ไม่ใช่เอ็งตายก็เป็นเราสิ้น!”
“ถูกต้อง ไม่ใช่เอ็งตายก็เป็นเราสิ้น!”
เมื่อเห็นภาพเหล่านี้ เฉินเฉิน “…”
จางเย่แม้จะไม่อาจพึ่งพาได้ในหลายๆ เรื่อง แต่ว่าปากของเขานั้นกลับมารดามันแม่งพึ่งพาได้จริงๆ ต่อให้ควานหาทั่วทั้งแผ่นดินก็ไม่อาจพบพานคนที่สองได้อีกแล้ว! งานชุมนุมแลกเปลี่ยนที่ผู้คนในยุทธภพล้วนปรากฏตัว บัดนี้กลายเป็นสงครามภายในตั้งแต่งานยังไม่เริ่ม!
ในความเป็นจริง ความขัดแย้งยิ่งมาก็ยิ่งขยายใหญ่ขึ้นทุกที!
ศิษย์ของสำนักมวยสกุลโจวอีกกลุ่มหนึ่งตามเข้ามาจากด้านนอก!
“เกิดอะไรขึ้น?”
“ทำไมเกิดเรื่องแบบนี้?”
“เชี่ย ใครทำร้ายฉัน?”
“แม่งเอ๊ย พี่น้อง! ลงมือ!”
คนเหล่านี้เพิ่งมาถึง ยังไม่ทันประกาศตัวไม่ได้ถามไถ่อันใด ก็โดนซัดเข้าไปเรียบร้อย จากนั้นพวกเขาไม่พูดพร่ำทำเพลงก็กระโจนลุยเข้ามาอีกกลุ่ม!
เช่นเดียวกัน เหล่าผู้ฝึกยุทธ์อิสระก็ตามเข้ามาสมทบ!
“พี่จ้าว ผมมาแล้ว!”
“ทนไว้ พี่น้องมาช่วยเราแล้ว!”
“สกุลโจวข่มเหงผู้คน! ช่างไร้จิตสำนึกนัก!”
“พวกไร้จิตสำนึก! ถล่มมัน!”
“สำนักใหญ่เหิมเกริมเกินไปแล้ว! วันนี้ต้องแก้แค้นให้จงได้!”
“ไอ้โล้นเอ๊ย รับปู่เจ้าไปหนึ่งฝ่ามือ!”
“โจวเหล่าซื่อ ทุกวันกระทำแต่เรื่องชั่วช้า! วันนี้เราผู้เฒ่าจะผดุงคุณธรรมแทนฟ้า!”
ใครว่าผู้ฝึกยุทธ์อิสระไร้ยอดฝีมือ?
ผู้ฝึกยุทธ์อิสระหลายคนเมื่อได้ข่าวก็เร่งตรงมาทันที ในบรรดาพวกเขากลับมียอดฝีมืออยู่ด้วย จางเย่เห็นคนเหล่านั้นก็ต้องตะลึง หลายคนถึงกับฝีมือคู่คี่สูสีกับตนทีเดียว บู๊ลิ้มกว้างใหญ่ล้วนซุกมังกรซ่อนพยัคฆ์ วันนี้เกิดศึก เหล่ายอดฝีมือจึงปรากฏตัว! เมื่อพวกเขาได้ยินเสียงตะโกนร่ำร้องเหล่านั้น ก็ทราบว่าต้องมีความขัดแย้งส่วนบุคคลเข้ามาเกี่ยวข้อง สำนักเล็กสำนักใหญ่และเหล่าผู้ไร้สังกัด แต่เดิมก็มีความแค้นสะสมกันมาอยู่แล้วไม่น้อย พอวันนี้มีโอกาสได้สะสาง ทุกอย่างจึงระเบิดออกมา!
ผู้คนมาเพิ่มมากขึ้นเรื่อยๆ!
หนึ่งร้อย!
สองร้อย!
สามร้อย!
ทั้งร้านอาหารถูกทุบทำลายจนเละเทะ!
บัดนี้สมรภูมิขยายวงกว้างไปถึงในสวนและพื้นที่ด้านนอกแล้ว ทุกที่ล้วนเต็มไปด้วยเสียงเข่นฆ่าประหัตประหาร!
จางเย่แต่ไหนแต่ไรไม่เคยกลัวเรื่องใหญ่ เมื่อเห็นเรื่องราวกลายเป็นเช่นนี้ก็ตะโกนลั่นอีกครั้ง "พี่น้องผู้ฝึกยุทธ์อิสระและค่ายพรรคเล็กทั้งหลาย! ศึกครานี้เกี่ยวพันถึงเกียรติยศ! พวกเรายังจะปล่อยให้สำนักใหญ่ข่มเหงได้อีกหรือ?"
"ไม่มีวัน!"
"ไม่มีวัน!"
"ไม่มีวัน!"
"ไม่มีวัน!"
มีคนตะโกนตอบกันนับไม่ถ้วน!
จางเย่เปล่งเสียงคำราม "พวกเรายังจะทนมองศักดิ์ศรีของเราถูกเหยียบย่ำได้อีกหรือ?"
"ไม่มีวัน!"
"ไม่มีวัน!"
"ไม่มีวัน!"
"ไม่มีวันยอม!"
คนนับไม่ถ้วนต่างกู่ร้องคำรามตอบ!
จางเย่ร้อง "วิถีแห่งยุทธ์! ทุกคนล้วนเท่าเทียม! นับแต่โบราณไม่เคยแบ่งแยกสำนักเล็กใหญ่! มาวันนี้ เป็นเวลาที่พวกเราต้องลุกขึ้นสู้! วันนี้ พวกเราควรเปล่งเสียงของเราออกมา! หาไม่ก็คงไม่มีโอกาสแล้ว! หาไม่พวกเราก็ต้องโดนพวกมันเบ่งอาจมรดศีรษะจริงๆ แล้ว! พี่น้องด้านนอกที่รอชมความวุ่นวายยังจะรออะไรอีก? พวกท่านยังจะรออะไร? ระหว่างทางพบกับความอยุติธรรม! ควรลงมือก็ลงมือเถิด! ให้พลังของพวกเราสะท้านสะเทือนไปทั้งเก้าเขตแคว้น!"
"ทุกคนลงมือ!"
"สกุลโจวข่มเหงคน พวกเรายังจะทนได้งั้นหรือ?"
"จัดการพวกมัน!"
"ฆ่า!"
"พี่น้องตามฉันมา!"
คำพูดปลุกระดมของจางเย่ทำให้เหล่าผู้ฝึกยุทธ์อิสระและศิษย์สำนักเล็กไม่น้อยที่รออยู่ด้านนอกเลือดลมพลุ่งพล่าน ทุกคนล้วนพุ่งกระโจนเข้ามาเพื่อเข่นฆ่าประหัตประหาร!


[Go To Next Chapter]( ./16.md)