##บทที่ 1121 : มหาศึกสุดท้าย มนุษย์ vs. จักรกล!
จางเย่?
จางเย่ไหน?
จางเย่คนนั้นน่ะนะ?
หลังจากอึ้งไปสองวินาทีเต็ม ที่งานแถลงข่าวก็ตกอยู่ในความปั่นป่วนทันที ทุกคนต่างไม่อยากจะเชื่อหูตัวเอง ตะลึงแล้วตะลึงอีก ถึงคนต่างชาติไม่รู้จักจางเย่ แต่พวกเขามีหรือจะไม่รู้จักชื่ออันกระฉ่อนเลือนลั่นตลอดมา คนในประเทศนี้แน่นอนว่าไม่มีใครไม่รู้จักจางเย่ แต่ที่ทำให้ทุกคนไม่คาดคิดก็คือ ที่วงการนี้ ณ ตอนนี้ เวลานี้ จะได้ยินชื่อนี้ออกจากปากประธานสมาคมหมากกระดานแห่งประเทศจีน!
จางเย่เนี่ยนะเป็นคนออกศึก?
นี่นายจะบ้าเหรอ?
หรือเป็นพวกเราต่างหากที่บ้าไปแล้ว!?
……
 
ที่หน้าจอโทรทัศน์
พ่อแม่ต่างพากันตะลึง!
แม่เอ่ยท่าทางอึ้งงัน “ตาแก่ เขาบอกว่าใครนะ?”
พ่ออ้าปากค้าง อึ้งจนลูกตาดำหดเล็กกลายเป็นจุด “บอกว่า...จางเย่!”
“ตาเถร!” แม่กระเด้งตัวพรวดขึ้นมา “เป็นลูกเราเรอะ? เย่น้อยจะลงสนามเป็นตัวแทนวงการหมากล้อม? พวกนั้นบอกว่าปราการด่านสุดท้ายของวงการหมากล้อม...คือเย่น้อยเนี่ยนะ?”
……
 
ที่บ้านเหล่าเหยา
เหยามี่อ้าปากหวอ “เขาอ่านชื่อผิดหรือเปล่า?”
เหยาเจี้ยนไฉตกใจจนแทบร่วงจากเก้าอี้ “ไม่ผิดหรอก เขาบอกว่าจางเย่นี่แหละ!”
ภรรยาของเหยาเจี้ยนไฉ “คนชื่อซ้ำหรือเปล่า?”
“ในบรรดานักคณิตศาสตร์จะมีสักกี่คนกันล่ะที่ชื่อจางเย่?” เหยามี่ว่า “อีกอย่างคนที่ฉลาดที่สุดในรอบร้อยปีก็เป็นอาจารย์จางนี่เองไม่ใช่เหรอ! เชี่ย! เชี่ย! เชี่ย!”
เหยาเจี้ยนไฉกระอักเลือด “เจ้าหมอนั่นเล่นหมากล้อมเป็นด้วยเรอะ!”
ภรรยาของเขาเองก็ช็อก “มีอะไรผิดพลาดรึเปล่านะ?”
……
 
ที่บ้านสตาร์ควีน
จางหย่วนฉีตะลึงงัน!
หนิงหลันเองก็ตาค้าง อุทานยาวเหยียด “อะไรนะ? จางเย่เหรอ? หมอนี่ยังจะไปสร้างหายนะที่วงการหมากล้อมอีกเรอะ เขาลาพักครึ่งเดือนไม่ใช่รึไง แล้วทำไมอยู่ๆ โผล่มาอีกแล้วล่ะ แล้วว่าทำไมไม่ว่าเรื่องอะไรก็มีเขาไปเอี่ยวด้วยหมดเลยล่ะหา พรืด! ฉันล่ะเชื่อเขาเลย! อาจารย์จางนี่อยู่เฉยๆ สักวันไม่ได้จริงๆ!”
จางหย่วนฉี “เขาเล่นหมากล้อมเป็นด้วยหรือ”
“ใครจะไปรู้ได้เล่า!” หนิงหลันร้อง
……
 
ที่บ้านเจ๊เหรา
เหราอ้ายหมิ่นที่กำลังดูทีวีอยู่แค่นเสียงดังหึ
หยางซูที่อยู่ที่บ้านเธอเองก็ตะโกนลั่น “ศิษย์พี่ของข้า!”
เฉินเฉินพูดไม่ออก “ป้าใหญ่ ป้าได้งานเข้าอีกแล้ว”
เหราอ้ายหมิ่น “ไอ้เด็กบ้านี่ ทำชอบแส่หาแต่เรื่องนะ!”
ในฐานะผู้จัดการส่วนตัวของจางเย่ ย่อมต้องมีสื่อจำนวนไม่น้อยมาหาเธอแน่
……
 
ผู้ชมทั้งประเทศต่างอึ้ง!
ชาวเน็ตเองก็คลุ้มคลั่งแทบบ้าไปแล้ว!
“นี่ฉันฟังผิด หรือเขาพูดผิดกันนะ”
“นายฟังไม่ผิดหรอก!”
“จางเย่จริงเหรอ?”
“แม่งโคตรเชี่ยเลย!”
“ทำไมถึงกลายเป็นเขาได้วะ?”
“อาจารย์จางกลายเป็นคนของวงการหมากล้อมตั้งแต่เมื่อไรหา?”
“เขาเป็นพิธีกร เป็นดาราวงการบันเทิงยังจะแล่นไปเล่นหมากล้อมหาอะไรอีกล่ะ โอ๊ย! จะไปเป็นดาวหมากล้อมอีกเรอะ? แต่ประเด็นก็คืออาจารย์จางจะไหวเรอะ? ขนาดเซี่ยงหรงยังแพ้เลย!”
“สมาคมหมากฯ บ้าไปแล้วเหรอ?”
“พวกสมองกล้ามแม่งยังรู้เลยว่าตัดสินใจผิดแล้ว!”
“เรื่องนี้จะไปหาใครมาแข่งก็ได้ แต่ทำไมไปหาจางเย่มาซะงั้นล่ะโว้ย!”
“อาจารย์จางนี่ก็โผล่ไปทั่วทุกที่เลยนะ!”
“ข่าวเพิ่งจะซาไปก็โผล่มาอีกแล้วเหรออาจารย์จาง?”
“ฉันยอมรับในความฉลาดของอาจารย์จางนะ พลังในการเรียนรู้แข็งแกร่งมาก เรื่องวิชาการเขาเป็นสุดยอดในทุกด้าน จนเรียกว่าเป็นคนที่ฉลาดที่สุดในโลกตอนนี้ก็ได้! แต่นี่มันหมากล้อมเชียวนะ!”
“เขาเล่นหมากล้อมเป็นเหรอ?”
“มีแต่ภูตผีเท่านั้นที่จะรู้!”
ผู้คนล้วนเกินจะรับข่าวนี้ไหว!
ประชาชนชาวเกาหลีก็ต่างสับสนเช่นกัน!
พวกเขาไม่รู้จักพื้นฐานอะไรเกี่ยวกับจางเย่เลย แทบไม่มีใครรู้จักหมอนี่เลยด้วยซ้ำ ทว่าเมื่ออินเทอร์เน็ตพัฒนามาถึงขั้นนี้ แค่คลิกเดียวก็เจอแล้ว!
ชาวญี่ปุ่น
“ตัวหายนะแห่งประเทศจีน?”
“อะไรนะ? เขาน่ะเหรอ?”
“คนที่ด่าเราตอนม.เป่ยต้านั่นเหรอ?”
“เขาเป็นดาราในวงการบันเทิงไม่ใช่เหรอ?”
“เป็นเจ้าตัวบัดซบนั่นเรอะ? ฉันเคยได้ยินเรื่องของมันอยู่!”
“สมควรตาย ทำไมไปเอามันออกศึกล่ะ?”
ชาวเกาหลี
“ฉันรู้จักเขา!”
“คนที่ต่อยลีอันกูไง!”
“ใช่ ตัวเน่าเหม็นแห่งวงการบันเทิงจีนคนนั้น!”
“สมาคมหมากฯ เพี้ยนไปแล้วเหรอ ทำไมไปเชิญไอ้คนนอกคอกมาเป็นตัวแทนเราออกรบวะ?”
“นี่มันการรับคำท้ารบครั้งสุดท้ายของปีเตอร์เชียวนะโว้ย! เป็นโอกาสสุดท้ายในการพลิกกระดานของโลกหมากล้อมแล้วนะ! แข่งสำคัญขนาดนี้พวกนั้นแม่งทำเป็นล้อเล่นรึไง?”
“จบแล้ว วงการหมากล้อมจบสิ้นแล้ว!”
“เขาชนะไม่ได้แน่! นี่มันเท่ากับประเคนศีรษะฝั่งมนุษย์ให้ไปเลยชัดๆ!”
……
 
โลกภายนอกปั่นป่วนโกลาหลแล้ว!
ที่งานแถลงข่าวก็เช่นกัน!
ในระหว่างถ่ายทอดสดนั้นเองก็มีนักข่าวซักถาม
นักข่าวหญิงคนนั้นยกมือถามซ้ำ “ประธานซ่านคะ ผิดแล้วหรือปล่า? การตัดสินใจสำคัญอย่างนี้ทำไมถึงเชิญคนนอกวงการมาออกศึกคะ?”
ซ่านตงเหอกล่าว “เชื่อผม พวกเรารู้ตัวดีว่ากำลังทำอะไรอยู่ เพราะเป็นการตัดสินใจครั้งสำคัญเกี่ยวพันถึงศักดิ์ศรีของวงการหมากล้อม ที่พวกเราไปอัญเชิญรองศาสตราจารย์จางมาช่วย เพราะเราไม่อาจแพ้ และแพ้ไม่ได้อีกต่อไป! ครั้งนี้เราจะทุ่มหมดหน้าตักเพื่อต่อกรกับปัญญาประดิษฐ์!”
นักข่าวชายคนหนึ่งเอ่ยขึ้น “แต่ว่าจางเย่เป็นคนนอกวงการนี่ครับ!”
ซ่านตงเหอถามกลับ “แล้วใครบอกว่าคนนอกวงการจะเล่นหมากล้อมไม่ได้? รองศาสตราจารย์จางเป็นคนที่ทราบโดยทั่วกันว่าชาญฉลาดที่สุดในรอบร้อยปี ความสำเร็จของเขาในแต่ละด้านไม่ต้องบอกทุกคนก็ทราบดี ถ้าหากทุกท่านยังสงสัยว่าเขาเล่นหมากล้อมไม่เป็น อย่างนั้นผมขอรับรองให้ทุกท่านโปรดวางใจ รองศาสตราจารย์จางเล่นหมากล้อมเป็นครับ อีกอย่างผมทราบมาว่าเขาเรียนเล่นหมากล้อมตั้งแต่เด็กแล้ว”
พวกนักข่าวล้วนพูดไม่ออก!
เรียนมาตั้งแต่เด็ก?
แม่งตอนเด็กฉันก็ได้เรียนหมากล้อมเหมือนกันว้อย!
ใช่เหรอ? มันใช่เหรอ? คู่ต่อสู้เป็นเอไอที่เอาชนะเซี่ยงหรงเก้าดั้ง ชินจิเก้าดั้งกับปาร์คยูฮวีเก้าดั้งเลยนะว้อย!
ซ่านตงเหอมองไปข้างล่าง “ยังมีคำถามอีกไหมครับ?”
นักข่าวจากสถานีโทรทัศน์เซี่ยงไฮ้คนหนึ่งยกมือ “เราจะชนะได้หรือเปล่าครับ?”
ซ่านตงเหอตอบ “เรื่องนั้นต้องรอชมรองศาสตราจารย์จางแล้ว! แต่ไม่ว่าจะแพ้หรือชนะ พวกเราล้วนซาบซึ้งกับการก้าวออกมาอย่างกล้าหาญเพื่อวงการหมากล้อมของรองศาสตราจารย์จาง! เดิมทีเรื่องนี้ไม่เกี่ยวอะไรกับเขาเลย รองศาสตราจารย์จางเป็นผู้เลื่องลือในทุกด้าน เขาไม่ขาดแคลนชื่อเสียง ไม่ขัดสนสิ่งใด ไม่จำเป็นต้องมาข้องเกี่ยวกับเรื่องยุ่งยากนี้ แต่เพื่อวงการหมากล้อม เพื่อศักดิ์ศรีของมนุษยชาติ รองศาสตราจารย์จางจึงได้ก้าวออกมาอย่างห้าวหาญ ฉะนั้นพวกเราจึงต้องขอขอบคุณเขา!”
ฝ่ายอเมริกันฟังถึงตรงนี้ก็เข้าใจกระจ่างแล้วว่าคนที่พวกเขาเชิญมารับคำท้ารบเป็นใคร!
คนนอก?
ไม่ใช่นักเดินหมากมืออาชีพแต่อย่างใด?
ไม่ใช่แม้แต่นักเดินหมากมือสมัครเล่นด้วยซ้ำ?
ฝ่ายอเมริกันรู้สึกขำยิ่ง!
คนจีนอย่างพวกนายก็ดูถูกเอไอของพวกเรามากไปนะ!
……
 
ที่บ้านพ่อกับแม่
แม่จิกลูกชายออกมาจากห้อง
จางเย่ร้องโอ๊ยๆ “ทำอะไรเนี่ยแม่?”
แม่ถลึงตา “แกจะเป็นตัวแทนวงการหมากล้อมไปแข่งกับคอมพิวเตอร์เรอะ?”
“ใช่ เอ๊ะ ผมไม่ได้บอกเหรอ” จางเย่กะพริบตาปริบๆ
พ่อส่งเสียงดัง “บอกที่ไหนกัน!”
จางเย่รีบแก้ตัว “ยุ่งจนลืมบอกไปเลย ก็ก่อนหน้านี้มีคนมาที่บ้านใช่ไหมล่ะ เป็นคนจากสมาคมหมากฯ นั่นแหละมาเชิญผมถึงที่ ให้ผมไปช่วยเหลือวงการหมากล้อม”
พ่อตกใจ “แล้วแกก็ตอบตกลง?”
จางเย่ “ตกลงไปแล้ว”
แม่วิงเวียนจะเป็นลม “คนเขาให้ไปแกก็ไปงั้นเรอะ? กล้ามากนักนะ! เคยเรียนตอนประถมแค่ไม่กี่คาบก็ริอ่านไปแข่งกับเอไอแล้ว?”
จางเย่หัวเราะหึๆ “ลองดูน่า”
พ่อ “แข่งพรุ่งนี้แล้วรึ?”
จางเย่ตอบในลำคอ
กริ๊ง กริ๊ง กริ๊ง พลันมีเสียงโทรศัพท์ดังขึ้น!
เป็นเฉินกวงโทรมา
“เหล่าเฉิน ว่าไง?”
“ยังจะมาว่าไงอีก! ก็นายจะปีนขึ้นฟ้าน่ะสิผู้กำกับจาง!”
“ฮ่า เห็นข้าวแล้วเหรอ?”
“แน่ล่ะสิ แต่นายจะไหวเหรอ?”
“จำเป็นล่ะ ต้องทุ่มสุดชีวิต!”
จากนั้นก็เป็นต่งซานซาน
“อิตาจาง! ที่งานแถลงข่าวนั่นเรื่องจริงรึเปล่า?”
“จริง”
“นายจะไปรบจริง?”
“ใช่”
“นายเรียนเล่นหมากล้อมตั้งแต่เมื่อไร?”
“ประถมน่ะ ก็เล่นเป็นมาตลอดแหละ”
“ฉันล่ะนึกไม่ถึงว่าวงการหมากล้อมจะเชิญนาย!”
“ฉันก็นึกไม่ถึงเหมือนกัน”
มีโทรศัพท์เข้ามาเรื่อยๆ
อวี๋อิ่งอี๋ จางเสีย เหยาเจี้ยนไฉ เสี่ยวตง หนิงหลัน ฮาฉีฉี รวมถึงคนอื่นๆ บรรดาเพื่อนของจางเย่ตกใจกันยกใหญ่ แต่ละคนตระหนกจนต้องโทรถามให้แน่ชัด!
งานแถลงข่าวจบลงแล้ว!
สื่อรุมกระหน่ำโทรหาเหราอ้ายหมิ่นจนสายแทบไหม้!
ทางฝั่งสมาคมหมากฯ ก็เช่นเดียวกัน!
บนเวยป๋อ ผู้เชี่ยวชาญหลายคนออกมาตั้งข้อสงสัย!
คืนนั้น ข่าวเหตุการณ์ที่เกิดขึ้นก็แพร่สะพัดไปทั่วประเทศ!
‘จางเย่รับเป็นตัวแทนวงการหมากล้อมลงศึกสุดท้าย!’
‘ตัวแทนนักหมากล้อมคนที่สี่ของมนุษย์คือจางเย่?’
‘จางเย่ปะทะปีเตอร์!’
‘ศึกใหญ่ครั้งที่สี่ระหว่างมนุษย์และจักรกล—จางเย่ออกศึก!’
‘การตัดสินใจอันน่าตระหนกของสมาคมหมากกระดานแห่งประเทศจีน!’
‘จางเย่เป็นกระแสอีกครั้ง!’
‘มนุษย์จะโต้กลับได้หรือไม่?’
‘ระดับทักษะมากล้อมของจางเย่เป็นอย่างไรกันแน่?’
‘มนุษย์ที่ฉลาดที่สุดกับปัญญาประดิษฐ์สุดแกร่ง ใครจะเป็นผู้กำชัย?’
เหตุการณ์ล้วนปั่นป่วนโกลาหล!
อย่าว่าแต่สื่อกับนักวิจารณ์เลย ยามนี้ แม้แต่บรรดาแฟนคลับของจางเย่เองก็ยังไม่อยากจะเชื่อ!
“อาจารย์จางคุณอย่าวุ่นวายน่า”
“พวกเราต้องจริงจังนะ”
“เรื่องของวงการหมากล้อมคุณก็จะเอี่ยวกับเขาด้วยเหรอ”
“พรืด คุณลาหยุดอยู่ไม่ใช่เหรอ!”
“ฉันเห็นภาพอาจารย์จางแพ้เขาแล้วเนี่ย!”
มีทั้งเสียงกังขา ทั้งคำวิพากษ์วิจารณ์อยู่เต็มไปหมด ทว่ามีเรื่องหนึ่งที่ไร้ข้อสงสัยก็คือ
ไม่ว่าความเป็นตายของหมากล้อม
หรือศักดิ์ศรีแห่งมนุษยชาติ
ขณะนี้ ล้วนวางอยู่บนบ่าของจางเย่ทั้งหมดแล้ว!
 


[Go To Next Chapter]( ./222.md)