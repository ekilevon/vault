##บทที่ 1094 : รัศมีแห่งโชคผิดปกติ!
เขตชานเมือง
ที่หอประชุมแห่งหนึ่ง
ในระหว่างช่วงพักการประชุม อู๋เจ๋อชิงพลันได้ยินเสียงคนข้างๆ ดูโทรศัพท์มือถือพลางกระซิบพูดคุยกันแว่วๆ ว่า เวยป๋อ จางเย่ กลอนกับจดหมายลา?
เธอจึงเข้าไปดูในอินเทอร์เน็ตบ้าง
แล้วก็เห็นบทกลอน ‘สายฝน’ ปรากฏอยู่ตรงหน้า
สีสันดังดอกไลแลค
หอมหวานปานดอกไลแลค
นางผู้เปรียบ...ดอกไลแลค?
เธออ่านกลอนบทนี้ซ้ำถึงห้ารอบ แล้วพลันยิ้มกริ่ม ขณะที่หลายคนรอบกายเธออ่านแล้วมีท่าทีตะลึง
เสียงโทรศัพท์มือถือดังขึ้น
เป็นสายจากที่บ้าน
“เจ๋อชิง”
“คุณพ่อ”
“ตอนเย็นจะกลับกี่โมง?”
“ประมาณสี่ห้าโมงค่ะ”
“โอเค ขับรถระวังด้วยล่ะ”
……
 
ตอนเที่ยง
ที่บ้าน
พ่อกับแม่โทรมาบอกว่าอยู่บ้านญาติ ไม่ได้กลับเข้าบ้าน จางเย่จึงได้แต่หากับข้าวที่เหลือจากมื้อเย็นวานมาอุ่นกินอีกครั้ง พลางถอนหายใจด้วยความขมขื่น เขามองดูนาฬิกา ทางคุณอู๋ยังประชุมอีกนาน แถมตอนเย็นยังต้องกลับไปบ้านครอบครัวอีก ถ้าอยากเจอคุณอู๋ ยังไงก็ต้องรอหลังสองทุ่มเป็นต้นไป
งั้นช่วงบ่ายจะทำอะไรดีล่ะ?
จะว่าไป ความจริงหมอนี่ก็ไม่ได้มีงานอดิเรกสักอย่าง ตั้งแต่เรียนจบมาก็ทำแต่งานทั้งวัน พอหยุดทีจึงไม่รู้จะทำอะไรดี
สุ่มลอตเตอรี่ดีกว่า
แต้มรวมชื่อเสียงของจางเย่ในตอนนี้มากมายเสียจนตัวเขาเองยังกลัว
เปิดใช้งานรัศมีแห่งโชค (อัปเกรด) แล้วเขาก็กดเลือกลอตเตอรี่ประเภทแรก ตัดสินใจลองเพิ่มเดิมพันเล่นๆ ไปก่อนหนึ่งพันเท่าสักตา ดูสิว่าจะสุ่มได้ไอเทมอะไรใหม่ๆ บ้างหรือเปล่า!
แต้มชื่อเสียงหนึ่งร้อยล้านแต้มก็ถูกใช้ไปด้วยประการฉะนี้!
เริ่มการสุ่มลอตเตอรี่!
วงล้อเริ่มหมุน!
ไม่นาน เข็มก็หยุดลง—อยู่ที่หมวดทักษะ!
‘หนังสือทักษะหมากล้อม[1]’ x1001
หมากล้อม?
ฉันจะเอามันไปทำซากอะไรฟะ?
จางเย่พูดไม่ออก ไอ้เจ้ารัศมีแห่งโชคนี่เสียแล้วเรอะ? แต่ว่าเมื่อก่อนก็เคยมีเหตุการณ์ทำนองนี้ โชคที่ได้จากรัศมีแห่งโชคไม่ได้เป็นที่แน่นอนร้อยเปอร์เซ็นต์ มีโอกาสที่ในร้อยครั้งจะพลาดสักครั้ง เขาจึงไม่ได้ใส่ใจอีก เริ่มพลิกเปิดหนังสือทักษะหมากล้อมไปทีละเล่ม เมื่อ ‘กิน’ หนังสือทักษะไปจนเล่มสุดท้าย เป็นไปตามคาด ข้อความที่คุ้นเคยพลันปรากฏ เขาเคยเจอมันมาก่อน!
ทักษะหมากล้อมเต็มพิกัดแล้ว!
ไม่สามารถเรียนเพิ่มได้อีก!
จางเย่ตัดสินใจไม่เล่นลอตเตอรี่ประเภทแรกอีก ไม่ได้ลองลอตเตอรี่ประเภทสองนานแล้ว จึงตัดสินใจจ่ายแต้มชื่อเสียงไปอีกหนึ่งร้อยล้านแต้ม
เปิดเข้าลอตเตอรี่ประเภทสอง
ปรากฏภาพสลอตแมชชีนที่คุ้นตาออกมา
ราคาในการสุ่มลอตเตอรี่ประเภทนี้คือค่าชื่อเสียงครั้งละสิบล้านแต้ม เมื่อเพิ่มเดิมพันเข้าไปอีกเก้าเท่า ก็เท่ากับต้องจ่ายไปรวมหนึ่งร้อยล้านแต้ม ถึงกระนั้นจางเย่ก็ไม่รู้สึกปวดใจ เพราะอย่างไรก็มีแต้มชื่อเสียงเหลือเฟือ
เริ่ม!
สลอตแมชชีนขยับแล้ว!
ภาพสัญลักษณ์แต่ละภาพวิ่งผ่านตา!
ช้าลง ช้าลงเรื่อยๆ!
จางเย่ยังคงเปิดรัศมีแห่งโชค (อัปเกรด) เอาไว้อยู่ เพราะงั้นไม่ว่าจะสุ่มได้ของอะไรก็ไม่เป็นไร ขอแค่อย่าออกมา ‘ว่าง’ ก็พอ ไม่งั้นหนึ่งร้อยล้านแต้มนี้จะสูญเปล่าทันที
เครื่องหยุดลงแล้ว ผลปรากฏ!
—เป็นหีบสมบัติประเภททักษะ (กลาง)!
หีบสีทองระดับกลางมีขนาดใหญ่กว่าหีบเล็กของลอตเตอรี่ประเภทแรกถึงเท่าตัว เมื่อเปิดหีบออก หนังสือทักษะในนั้นก็เล่มใหญ่กว่าของหีบเล็กอยู่ไม่น้อย นี่ดูเหมือนจะเป็นครั้งแรกที่จางเย่สุ่มได้หนังสือทักษะระดับกลางจากลอตเตอรี่ประเภทสอง ทว่าหลังจากที่เห็นชื่อหนังสือ จางเย่กลับต้องเบิกตาค้าง!
‘หนังสือทักษะหมากล้อม’ x10
น้องสาวแกสิ!
หมากล้อมอีกแล้ว?
เขารีบลองพลิกเปิดหนังสือดูเล่มหนึ่ง หนังสือพลันเปลี่ยนเป็นแสงลอยเข้าไปในศีรษะของจางเย่ เขารู้สึกได้ชัดถึงการเพิ่มขึ้นของระดับทักษะ ทั้งยังไม่มีข้อความใดแจ้งเตือนขึ้นว่าไม่อาจเพิ่มทักษะ ท่าทางเขาจะเดาถูกต้อง ทักษะและคุณสมบัติที่สุ่มจากในลอตเตอรี่ประเภทแรกนั้นอาจจะมีบางอย่างเพิ่มระดับได้ถึงหนึ่งร้อย บางอย่างเพิ่มได้ถึงระดับหนึ่งพัน จากนั้นก็จะเต็มพิกัดไม่อาจเพิ่มสูงไปกว่านั้นได้อีก แต่กับลอตเตอรี่ประเภทสอง หนังสือทักษะในหีบขนาดกลางเหล่านี้ล้วนมีขนาดใหญ่ขึ้น และยังสามารถเพิ่มทักษะต่อไปได้อีก เพียงแต่ระดับที่เพิ่มขึ้นมาก็ไม่ได้กว้างมาก ยิ่งกินเท่าใดประสิทธิภาพที่ได้ก็จะยิ่งลดลง หนังสือทักษะหมากล้อมหนึ่งพันเล่มที่เขากินเข้าไปก่อนหน้า กับหนังสือทักษะเล่มใหญ่จำนวนสิบเล่มที่เพิ่งได้นี้ใช้แต้มชื่อเสียงไปหนึ่งร้อยล้านแต้มเท่ากัน แต่เห็นได้ชัดว่า หนังสือทักษะเล่มใหญ่สิบเล่มมูลค่าหนึ่งร้อยล้านนี้กลับเพิ่มระดับทักษะได้ไม่มาก
นี่เป็นเรื่องปกติ ก็เหมือนกับตัวอย่างว่า : นักยกน้ำหนักระดับเริ่มต้นยกน้ำหนักได้ตั้งแต่ยี่สิบห้าถึงห้าสิบกิโลกรัม แต่หากจะยกน้ำหนักจากห้าสิบกิโลกรัมถึงเจ็ดสิบห้ากิโลกรัมนั้นเป็นเรื่องยากแล้ว ให้ยกน้ำหนักจากหนึ่งร้อยกิโลกรัมถึงหนึ่งร้อยยี่สิบห้ากิโลกรัมก็ยิ่งยากขึ้นไปอีก เมื่อมนุษย์ไปถึงขีดจำกัดของตนเอง ก็กลายเป็นเรื่องที่เป็นไปไม่ได้แล้ว ทว่าความสุดยอดของลอตเตอรี่ประเภทสองคือ มันสามารถเพิ่มทะลุขีดจำกัดเดิมขึ้นไปได้อีก อาจจะดูแล้วเหมือนเพิ่มได้น้อยนิด ทว่าในทางปฏิบัติกลับตรงกันข้าม นี่คือเรื่องสำคัญอย่างยิ่ง!
พละกำลัง?
ความทนทาน?
ถ้าอย่างนั้น จางเย่ก็ยังเพิ่มระดับของพวกนี้ขึ้นไปได้อีกน่ะสิ!
จางเย่ดีใจที่ได้เข้าใจแหวนเกมขึ้นมาอีกขั้น โดยแลกกับแค่เสียแต้มไปกับทักษะหมากล้อมนี่นิดหน่อย อ๊ะ จริงสิ ลืมปิดรัศมีแห่งโชคไปเลย
ในขณะที่กำลังปิดไอเทมที่ผลาญแต้มชื่อเสียงไปทุกวินาทีนี้เอง ตรงประตูพลันมีเสียงฝีเท้าดังขึ้น จากนั้นก็มีเสียงดังสวบ ที่ข้างใต้ช่องลอดประตูมีใบปลิวโฆษณาแผ่นหนึ่งถูกคนสอดเข้ามา
ปิดรัศมีแห่งโชคเสร็จ เขาก็เดินไปก้มลงหยิบมาดู
สมาคมหมากล้อมเซวียนอู่เหมิน?
รับสมัครสมาชิก?
นำแผ่นพับนี้มาเล่นได้ฟรีสองชั่วโมง?
ตอนนี้เอง จางเย่เพิ่งตระหนักถึงบางอย่างที่ไม่ถูกต้อง ตามปกติแล้วรัศมีแห่งโชคไม่น่าล้มเหลว อีกทั้งนี่ยังเป็นเวอร์ชันอัปเกรดที่ควรมีประสิทธิภาพมาก ต่อให้ล้มเหลวไปครั้งหนึ่งก็ไม่น่าจะพลาดถึงสองครั้งติดไหม แถมยังมีคนเอาแผ่นพับสมาคมหมากล้อมอะไรนี่มาสอดใต้ประตูพอดีอีก?
หรือมันจะมีอะไรมากกว่านี้?
ไหนๆ ก็ไม่มีอะไรทำอยู่แล้ว เขาจึงตัดสินใจลองไปดู
……
 
ตกบ่าย
ที่เซวียนอู่เหมิน
ระยะทางไม่ไกล จางเย่จึงวิ่งเหยาะๆ มา ถือโอกาสออกกำลังกายไปในตัว ระหว่างทางมีคนจำเขาได้ถึงสามหน เขารีบเลี่ยงหาเส้นทางลัดเลาะซ่อนตัวได้สำเร็จ และพริบตาก็มาถึงที่หมาย
ที่ตั้งของสมาคมหมากล้อมเป็นอาคารสองชั้นสภาพเก่าโทรมหลังหนึ่ง
ผลักประตูเข้าไป ภายในไม่กว้างนัก เหมือนเป็นร้านกาแฟสักแห่งมากกว่า
ตรงเคาน์เตอร์ด้านหน้ามีผู้เฒ่าอยู่คนหนึ่ง
“ไอ้หนุ่ม ไง?”
“สวัสดีครับ”
“มาครั้งแรก?”
“ครับ ในใบปลิวนี่บอกว่าเล่นฟรีสองชั่วโมงใช่ไหมครับ?”
“ไหนดูสิ? ใช่แล้วล่ะ เธอลองฝึกเล่นฟรีได้เลย ชั้นสองนะ”
แกร๊ก แกร๊ก ที่ชั้นบนเต็มไปด้วยเสียงหมากกระทบพื้นกระดานดังชัดเจน
เมื่อจางเย่ขึ้นไปดูที่ชั้นบน ก็พบว่าคนในสมาคมมีไม่มาก ส่วนใหญ่เป็นผู้สูงอายุ เขาจึงถอดแว่นกันแดดเก็บ เพราะกลุ่มแฟนคลับของเขาไม่ใช่คนในสังคมสูงวัย ดังนั้นแค่ใส่ผ้าปิดปากไว้ก็พอแล้ว น่าจะไม่ต้องกลัวว่าจะมีใครจำได้ อีกอย่างใส่แว่นกันแดดเข้ามาเดินท่อมๆ อยู่ข้างในนี้มันจะดูยิ่งประหลาดมากกว่า
เจอที่นั่งว่างแล้ว เขาก็เริ่มวางหมากเองคนเดียว
นึกย้อนไป จางเย่เองก็เคยเรียนเล่นหมากล้อมเช่นกัน แน่นอนว่าไม่ได้เรียนจริงจังนัก แค่เคยเรียนในระดับประถมมัธยมที่เป็นภาคบังคับให้ทุกคนต้องเข้าชมรมหลังคาบเรียน มีทั้งพวกชมรมหมากรุก ชมรมแบดมินตัน ชมรมฟุตบอล ตัวเขาที่ไม่ค่อยมีแรงมีกล้ามเนื้อในตอนนั้นจึงเลือกเข้าชมรมหมากล้อม ฉะนั้นเขาจึงพอเล่นเป็นบ้างนิดหน่อย แต่ก็อยู่แค่ระดับเป็นนิดหน่อย เคยนั่งดูบันทึกหมากมาไม่รู้กี่ครั้งทว่ากลับไม่เข้าใจเลยสักนิด สำหรับเขาแล้วหมากล้อมไม่ค่อยน่าสนใจเท่าใดนัก
ห้านาที
สิบนาที
เขาเพียงแต่นั่งอยู่ตรงนั้นคนเดียว ไม่มีใครมาเดินหมากด้วย เขาเองก็ไม่คิดจะไปหาใครมาเดินหมาก แค่อยากจะรู้ว่าวันนี้รัศมีแห่งโชคเป็นอะไรกันแน่
ทันใดนั้น มีคนผู้หนึ่งเดินขึ้นมาจากชั้นล่าง
เมื่อเขาหันไปมอง ก็พบว่าเป็นชายสูงวัยอายุประมาณห้าหกสิบผู้หนึ่ง สวมชุดสูทจีนท่าทางสง่ามีราศี คิ้วดกหนา ทว่าสีหน้าดูอารมณ์ไม่ดีนัก
พอเขามาถึง คนในสมาคมเดินหมากก็ต่างพากันหยุดเกม
“ไง”
“อาจารย์ฉางเหอ”
“แขกหายากนี่นา?”
“ไปยังไงมายังไงวันนี้?”
“ทะเลาะกับลูกสาวอีกแล้วล่ะสิ? ฮ่าๆ!”
“หรือว่าโดนคุณนายไล่ออกมาล่ะ?”
เมื่อเหล่าผู้เฒ่าเห็นหน้าคนคุ้นเคยก็พากันกระเซ้า
ชายสูงวัยที่เรียกว่าอาจารย์ฉางเหอผู้นั้นถลึงตาใส่ “หนวกหูน่า อยากโดนเชือดสักตาไหมล่ะ? ใครจะลอง? เข้ามาเลย ต่อหมากให้สามเม็ดเลย!”
ชายวัยกลางคนผู้หนึ่งหัวเราะ “ถึงต่อให้สักห้าเม็ดพวกเราก็ไม่กล้าเล่นกับคุณหรอก ใครบ้างจะไม่รู้จักท่านฉางเหอเก้าดั้ง[2]ผู้โด่งดังในอดีตล่ะครับ?”
อาจารย์ฉางเหอไม่ชอบใจในสิ่งที่ได้ยิน คำราม “พูดอย่างกับว่าตอนนี้ไม่มีใครรู้จักแล้วนั่นล่ะ!”
ผู้เฒ่าคนหนึ่งขำ “ศิษย์สืบทอดนายออกเยอะแยะ พวกฝีมือระดับประเทศเป็นลูกศิษย์นายตั้งเท่าไร ทั้งโลกล้วนรู้จักนาย ไม่เอาน่า คนเขาว่าไว้วีรบุรุษไม่อวดอ้างผลงานเก่า นายก็เกษียณไปหลายปีแล้ว ยังจะมาอยากแข่งอะไรปานนั้นอีก”
อาจารย์ฉางเหอหัวเราะ “ก็ฉันเจ๋งกว่าตาแก่อย่างนายไง พยายามมาตั้งหลายปียังขึ้นเป็นนักหมากล้อมมืออาชีพไม่ได้ อย่างมากนายก็ได้ชื่อว่าเป็นเจ้าในหมู่มือสมัครเล่นเท่านั้น!”
เก้าดั้ง?
หมากล้อมเก้าดั้ง?
จางเย่ผงะ ในสมาคมเล็กๆ นี่มีคนฝีมือสูงส่งระดับนี้อยู่ด้วยเหรอ
ระดับเก้าดั้ง นับเป็นฝีมืออันทรงเกียรติที่สุดในวงการหมากล้อมแล้ว ต่อให้อายุมาก หรือวางมือไปแล้ว ก็ยังคงเป็นระดับมืออาชีพอย่างเห็นได้ชัด เป็นดั่งดาวเหนือและภูเขาไท่ซานสูงตระหง่าน ผู้ยิ่งใหญ่อย่างนี้ ทำไมถึงมาปรากฏตัวในสมาคมหมากมือสมัครเล่นเล็กๆ แห่งนี้ได้?
ยินเสียงฉางเหอเก้าดั้งกล่าวต่อไป “ไม่เสียเวลากับพวกนายแล้ว ฉันมานี่เพราะมีธุระ เหล่าหลวี่ล่ะ? นัดไว้เวลานี้ หายหัวไปไหนซะแล้ว?”
“เหล่าหลวี่ไปแล้วตะกี้”
“หา?”
“ดูเหมือนเมียเขาจะป่วยน่ะ”
“โอ๊ย ตาเฒ่านี่ จะคุยธุระสำคัญแท้ๆ! แบบนี้ก็ล่าช้าไปอีกสิ!”
“เรื่องอะไรเหรออาจารย์ฉางเหอ?”
“ไม่มีอะไร”
ฉางเหอฉุนเฉียวอยู่กับตัวเอง
ป่านนี้แล้ว จะไปหาคนมาจากไหนได้ทันล่ะ?
ฉับพลัน เขาก็หันขวับ เมื่อเหลือบไปเห็นจางเย่พอดี “หืม? เจ้าหนุ่มนี่คือ?”
ผู้เฒ่าคนหนึ่งมองตาม “ไม่รู้จัก เพิ่งเข้ามาได้ไม่นาน ดูเหมือนจะมาลองหมากดูมั้ง แต่ก็ไม่เห็นหาคนสู้ด้วย เอาแต่นั่งวางหมากคนเดียวอยู่ตลอด”
ในสมาคมหมากที่ส่วนใหญ่มีแต่ผู้สูงวัยเช่นนี้ เมื่อมีคนหนุ่มโผล่มาสักคน ก็ย่อมดึงดูดความสนใจจากพวกเขา เพียงแต่ไม่มีใครเข้าไปพูดคุยกับจางเย่ก็เท่านั้น
ฉางเหอเก้าดั้งเดินไปไม่กี่ก้าว เมื่อเห็นบันทึกการเดินหมากบนกระดานก็ร้องเอ๋ออกมาไม่หยุด หลังจากจ้องมองดูอย่างครุ่นคิด เขาก็เบิกตา “ทำไมไม่เคยเห็นหมากกระดานนี้มาก่อนเลย?”
จางเย่จึงเงยหน้าขึ้นมองเขา ยิ้ม “วางไปเรื่อยเปื่อยน่ะครับ ลืมไปแล้วว่าเคยเห็นจากที่ไหน”
เขาย่อมไม่เคยเห็นแน่นอน เพราะนี่คือบันทึกการเดินหมากระหว่างสองระดับอาจารย์หมากล้อมในโลกของจางเย่ ซึ่งเขากำลังทวนกระดานหมากตานั้นอยู่
ฉางเหอเก้าดั้งนั่งลงตรงข้ามกับเขา ส่งสายตามองอย่างพินิจ “เพิ่งหัดรึ?”
จางเย่ยิ้มบางๆ “ประมาณนั้นครับ”
ฉางเหอเก้าดั้ง “ระดับล่ะ?”
“น่าจะพอใช้” จางเย่สงวนท่าที
เหล่าผู้เฒ่าในสมาคมต่างนึกขำ ระดับพอใช้? ปากดี!
ฉางเหอเก้าดั้งหรี่ตา “ตกลง เราสองคนมาลองฝีมือกันหน่อย”
จางเย่นิ่งคิดแวบหนึ่ง “ครับ”
“ฉันต่อหมากให้สองเม็ด เข้ามา!” ฉางเหอเก้าดั้งหยิบเม็ดหมากสีขาวออกไป
 
 
 
==============
[1] หมากล้อม หรือ โกะ เป็นเกมหมากกระดานชนิดหนึ่ง เป็นเกมกลยุทธ์ซึ่งผู้เล่นสองคนต่างมุ่งหมายล้อมเอาพื้นที่ในกระดานให้ได้มากกว่าคู่แข่ง ถือกำเนิดขึ้นในประเทศจีนเมื่อ 3,000-4,000 ปีก่อนและเผยแพร่ไปทั่วโลก มีชื่อเรียกชื่อสากลคือ Go (โกะ)
 
[2] ดั้ง เป็นระดับฝีมือในการเล่นหมากล้อม แบ่งเป็นมือสมัครเล่น กับมืออาชีพ โดยจะเริ่มตั้งแต่ระดับ 15 คิว เรียงไปสู่ 1 คิว จากนั้นจะเข้าสู่ 1 ดั้ง ไปจนถึง 9 ดั้ง โดยมีการสอบวัดระดับอย่างเป็นทางการ
 
 


[Go To Next Chapter]( ./195.md)