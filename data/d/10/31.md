##บทที่ 931: ปรมาจารย์ในตำนาน!
การประลองแลกชีวิต!
เหลือเวลาอีกเก้านาที!
ทั่วทั้งบริเวณยอดเขาที่จัดงานชุมนุมแลกเปลี่ยนศิลปะการต่อสู้แห่งชาติเงียบสนิท เวลานี้ไม่มีผู้ใดกล้าส่งเสียง ถึงขั้นที่มีบ้างบางคนแม้อยากจะกระแอมไอ ยังต้องรีบปิดปากลอบกระแอมไอ ด้วยเกรงจะรบกวนความสงบของปรมาจารย์ทั้งสามท่านบนเวที
บนยอดเขานั้นเหลือเพียงเสียงลมพัดหวีดหวิว
เอ่อ ยังมีเสียงเกมมือถืออีกด้วย ติ๊ดๆๆ ตั๊ดๆๆ คล้ายกำลังกดเล่นเกม ฟังเพลงที่ดังขึ้นให้ดู ดูเหมือนจะเป็น 'Plant VS Zombie' เวอร์ชันมือถือที่ออกมาใหม่
ใคร?
เชี่ยใครแม่งกล้าเล่นเกมตอนนี้วะ?
แถมเปิดเสียงซะดัง?
ทุกคนต่างหันมองหา ก่อนจะตะลึงไปเมื่อพบว่าแหล่งกำเนิดเสียงนั้นมาจากบนเวทีลุยไถ เป็น 'เฉินเจิน' นั่นเองที่เล่นเกม เพราะเขาหาที่นั่งลงได้เรียบร้อย ตำแหน่งนั้นอยู่ใกล้กับไมโครโฟนที่ตั้งอยู่ข้างเวทีลุยไถ เสียงมือถือจึงถูกขยายให้ดังขึ้น!
หลิวอี้เฉวียน "..."
เหอป้าเต้า "..."
เหยียนฮุย "..."
เฉินเฉิน "..."
ศิษย์สำนักฝ่ามือแปดทิศ "..."
ไอ้หมอนี่สรุปจะไหวรึเปล่าวะเนี่ย??
นี่เป็นการประลองแลกชีวิตของนายนะ! นายที่พลังยุทธ์แทบไม่ต่างอะไรกับพวกไร้สำนัก ขึ้นไปยืนข้างปรมาจารย์อีกสามท่านเชียวนะ ยังเหลืออีกไม่กี่นาทีก็จะเริ่มแล้ว! ประลองเอาชีวิตกันเชียวนะโว้ย! นายแม่งเสือกเล่นเกมเอาตอนนี้? มันจะสบายใจเกินไปหน่อยแล้ว!
อะไรของหมอนี่กันเนี่ย!
ทุกคนแทบจะเป็นลม!
เหตุผลที่แท้จริงมีเพียงจางเย่คนเดียวที่ทราบ เขาไม่ได้ตั้งใจเล่นเกม เพียงแต่กำลังใช้ความเคลื่อนไหวเช่นนี้ซุกซ่อนการขยับมือ ไม่เช่นนั้นผู้เห็นคงคิดว่าเขากำลังจิ้มอะไรอยู่กลางอากาศ อาจทำให้สงสัยได้ ซึ่งความจริงเขากำลังเปิดหน้าจอร้านค้าในแหวนเกม นิ้วที่กดลงไป คล้ายกดลงบนหน้าจอมือถือ แต่แท้จริงกำลังกดซื้อหนังสือทักษะมวยไทเก๊กในร้านค้าที่ได้มานานแล้ว ปีก่อนเขาซื้อตำราทักษะไปร้อยกว่าเล่ม แต่เพื่อสถานการณ์ในวันนี้ ชายหนุ่มทุ่มสุดตัว ค่าชื่อเสียงที่เหลือมีเพียงพันเก้าร้อยล้าน ขณะที่หนังสือทักษะมวยไทเก๊กอยู่ที่เล่มละแสน!
ซื้อ!
ซื้อ!
ซื้อ!
เขากดปุ่มซื้ออย่างบ้าคลั่ง
หลังเปิดออกทีละเล่มๆ ตำราทักษะมวยไทเก๊กนับไม่ถ้วนก็สลายกลายเป็นแสงลอยเข้าไปในสมองจางเย่ กลายเป็นของเขาโดยสมบูรณ์ หากขณะนี้มีคนเห็นฉากที่มีเพียงจางเย่มองเห็นเพียงคนเดียวนี้ล่ะก็ คงต้องอ้าปากค้างไปด้วยความตะลึงงัน ดวงแสงจำนวนนับไม่ถ้วนลอยเข้าไปในสมองของจางเย่ ปรากฏเป็นภาพกระบวนท่ามวยไทเก๊กจำนวนนับไม่ถ้วน จางเย่รู้สึกเพียงว่าความองอาจอหังการ์ของตนเพิ่มขึ้นไม่หยุดยั้ง!
ร้อยเล่ม!
สองร้อยเล่ม!
สามร้อยเล่ม!
ความเคลื่อนไหวของเขายิ่งมายิ่งรวดเร็ว เสียงคลิกของเกมมือถือยิ่งมายิ่งดัง
เหล่าผู้ชมมองเขาด้วยรอยยิ้มเจื่อน
ศิษย์สำนักใหญ่บ้างขบฟันกรอดๆ ล้วนแทบจะแช่งชักมารดาอีกฝ่ายอยู่รอมร่อ
ในที่สุดโจวเทียนเผิงซึ่งหลับตาเดินลมปราณ หางตากระตุกไปหลายรอบ ก็ทนไม่ไหวต้องลืมตา "เจ้าเป็นบ้ารึ?"
จางเย่เบิกตามอง ตอบกลับอย่างไม่ใส่ใจ "มียารักษาไหมล่ะ?"
โจวเทียนเผิง "..."
ผู้ชม "..."
เฉินสี่ทนเงียบต่อไปไม่ไหว ได้แต่ลืมตาตื่น อีกฝ่ายเล่นเกมพูดจาไร้สาระ เขาได้แต่เข้าไปกระซิบกระซาบตกลงกลยุทธ์กับโจวเทียนเผิง การประลองแลกชีวิตครั้งนี้ พวกเขาต้องจัดการเหราอ้ายหมิ่นให้จงได้ ไม่อาจปล่อยให้มีข้อผิดพลาดใดๆ อีก ไม่เช่นนั้นต่อไปคงไม่มีคืนวันสงบสุขอีกแล้ว!
เฉินสี่ถามเบาๆ "ท่านเลือกใคร?"
"ข้ารับมือกับเหราอ้ายหมิ่นเอง" โจวเทียนเผิงว่า
เฉินสี่พยักหน้า "อย่างนั้นข้าจะรับมือคนไร้สังกัดนั่น"
โจวเทียนเผิง "หมอนั่นเป็นใคร?"
เฉินสี่งุนงง "ไม่ทราบ ดูไม่ออก เมื่อวานลอบมองตอนเขาประลองกับศิษย์น้องสำนักคุนหลุน เชิงมวยธรรมดาสามัญ แต่เจ้าเล่ห์อย่างยิ่ง ก่อนการประลองแลกชีวิตมานั่งเล่นเกมแบบนี้ เห็นทีคงเป็นคนนอก ไม่มีอะไรต้องกลัว"
โจวเทียนเผิงพยักหน้า "ข้าจะรับมือกับเหราอ้ายหมิ่น"
เฉินสี่ "ได้ ข้าปลีกตัวไปช่วยท่านได้ทุกเวลา ระวังท่าเท้าท่องทะยานของเหราอ้ายหมิ่นด้วย"
"อืม" โจวเทียนเผิงรับคำ
สำหรับทั้งสองมีเพียงเหราอ้ายหมิ่นเท่านั้น ไม่ได้เห็น 'เฉินเจิน' ในสายตาเลยแม้แต่น้อย ยอดฝีมือในยุทธภพมีน้อยนิด มีใครที่พวกเขายังไม่รู้จักบ้าง? มีใครที่พวกเขายังไม่เคยได้ยินชื่อบ้าง? แม้นาม 'เฉินเจิน' นี้พวกเขาไม่เคยได้ยินมาก่อน แต่ก็ไม่สนใจ ต่อให้ฝึกวิชามาตั้งแต่ในครรภ์ ยังจะรับมือเฉินสี่ได้เกินสามกระบวนท่าหรือ? ต่อให้เฉินสี่ไม่ได้ใช้พลังภายในก็ตาม
ศึกนี้ตัดสินเป็นตาย ภายใต้สายตาของทุกคน เดิมทีเป็นการประลองสองสู้หนึ่ง เหราอ้ายหมิ่นคนเดียวรับมือกับโจวเทียนเผิงกับเฉินสี่สองคน ไม่ว่าใครก็ไม่นับ 'เฉินเจิน' อยู่ในสายตา
จางเย่ยังคง 'กิน' หนังสือทักษะอย่างบ้าคลั่ง!
มือยังคงกดซื้อไม่หยุด!
หนึ่งพันเล่ม!
หนึ่งพันห้าร้อยเล่ม!
หนึ่งพันเจ็ดร้อยเล่ม!
ในที่สุด ค่าชื่อเสียงพันเก้าร้อยล้านก็ถูกใช้ไปจนแทบเกลี้ยง เหลือไว้เพียงน้อยนิด จางเย่ไม่ได้ซื้อต่อ รวมกับหนังสือทักษะที่เขาเคยกินไปร้อยกว่าเล่มก่อนนี้ ตอนนี้ทักษะของเขาพุ่งไปถึงเกือบสองพันเล่มอย่างน่ากลัว! ในสมองของจางเย่มีแต่ภาพวงกลมไทเก๊กรูปร่างดุจปลาวนว่าย กระบวนท่ามวยไทเก๊กอันต่อเนื่องไร้รอย และวิธีการออกกำลังโคจรวิชาเต็มไปหมด สมองคล้ายแทบจะระเบิด มือจึงกดปิดเกม หลับตาจัดเรียงภาพที่ปรากฏขึ้นในสมองทีละน้อยๆ!
ค่าประสบการณ์จำนวนมหาศาล!
ข้อมูลจำนวนมหาศาลที่ทำให้คนต้องตกตะลึง!
หลังดูดซับเข้าไปทีละน้อย จางเย่ก็เข้าใจมวยไทเก๊กมากขึ้นทีละขั้น คุณสมบัติร่างกายไม่ได้เปลี่ยนแปลงแม้แต่น้อย ทว่าผลจากค่าสถานะที่เพิ่มขึ้นหลายพัน ทำให้ระดับความเข้าใจเชิงยุทธ์เพิ่มขึ้นอย่างรวดเร็วไม่หยุดยั้ง! หนึ่งขั้น สองขั้น สามขั้น ความรู้สึกเช่นนี้ดีอย่างยิ่ง มหัศจรรย์อย่างยิ่ง ยากจะหาคำมาอธิบายได้!
ยังเหลืออีกหนึ่งนาทีก่อนการประลอง!
ในที่สุดจางเย่ก็ลืมตาขึ้น เขาไม่ทราบว่าขณะนี้ตนเองมาถึงระดับใด แต่ทว่าในสายตาคนอื่น จางเย่ไม่มีความเปลี่ยนแปลงแม้แต่น้อย
โจวเทียนเผิงกับเฉินสี่เข้าประจำที่ที่มุมเวทีลุยไถทั้งสองมุมแล้ว
เหราอ้ายหมิ่นเองก็บรรลุสภาวะที่พร้อมที่สุด เธอหันมองจางเย่แล้วว่า "ไหวรึเปล่า?"
จางเย่มองเธอ "ก็พอได้"
เหราอ้ายหมิ่นพูดเบาๆ "ตอนสู้ ฉันคงดูแลเธอไม่ได้นะ"
"ไม่ต้องหรอก" จางเย่กล่าว "คุณตั้งใจสู้กับโจวเทียนเผิงไปเถอะ อยากให้ผมถ่วงเวลาไว้กี่กระบวนท่า?"
เหราอ้ายหมิ่นเหลือบมองทางโจวเทียนเผิงแวบหนึ่ง "สามสิบ"
จางเย่เงียบไปครู่ก่อนว่า "ได้"
ประจำตำแหน่ง!
คนทั้งสี่แยกย้ายกันไปยึดพื้นที่ได้เปรียบ!
สวีฝานแห่งสำนักฝ่ามือแปดทิศกระวนกระวาย "ศิษย์พี่ห้า เฉินเจินจะไหวเหรอครับ?"
"ใครจะไปรู้!" ซ่งเจียวตอบ "ก่อนการประลองดันนั่งเล่นเกม? หมอนี่ใจกล้าเป็นบ้า! รู้อย่างนี้ข้าขึ้นเวทีไปจะดีกว่า!"
จ้าวอวิ๋นหลงมองหลวี่อวี้หู่ "หมอนี่จะพึ่งพาไม่ได้เกินไปแล้วมั้ง?"
ถึงเวลาแล้ว!
ทันใดนั้น กรรมการท่านหนึ่งจากสมาพันธ์ฯ ก็ประกาศ "ศึกประลองแลกชีวิตเริ่มต้นได้!"
ทั่วทั้งบริเวณกลายเป็นคึกคักขึ้นมาทันที!
ศิษย์สำนักใหญ่ล้วนตะโกนอย่างบ้าคลั่ง!
"ท่านอาจารย์สู้ๆ!"
"ปรมาจารย์โจว ****!"
"สู้ๆ!"
"อาจารย์ลุงองอาจชาญชัย!"
"มวยสกุลโจวต้องได้ชัย!"
"ปรมาจารย์โจวต้องได้ชัย!"
เสียงตะโกนหลายร้อยล้วนดังก้องจากกลุ่มผู้ชม!
สำนักฝ่ามือแปดทิศเห็นดังนั้นก็ตะโกนบ้าง!
"ศิษย์พี่ใหญ่สู้ๆ!"
"ศิษย์พี่ใหญ่ไม่ต้องยั้งมือ!"
"ถล่มมัน!"
"ระวังตัวด้วยศิษย์พี่ใหญ่!"
จางเย่เองก็ไม่ได้สนใจ เขาเดินไปมุมตะวันตกเฉียงใต้ของเวทีลุยไถเงียบๆ มือไพล่หลังไม่พูดอะไรสักคำหนึ่ง
ห้าวินาที
สิบวินาที
เสียงเชียร์จากรอบเวทียิ่งมายิ่งดัง แต่บนเวทีลุยไถกลับไม่ส่งเสียงใด ทั้งสองฝ่ายหันมองกัน แต่ไม่มีใครชิงลงมือก่อน
ทันใด โจวเทียนเผิงก็อดรนทนไม่ไหว กระทืบเท้าคราหนึ่ง ทั้งร่างก็พุ่งเข้ามาดุจกระสุนปืนใหญ่ ตรงเข้าหาฝ่ายเหราอ้ายหมิ่น ตวาดคำหนึ่ง เงาหมัดหนักพันชั่งก็ฟาดออกมา!
นี่คือการประลองของระดับปรมาจารย์ ไม่ลงมือก็แล้วไป เมื่อลงมือต้องเอาชีวิต!
ไม่คาดเหราอ้ายหมิ่นกลับไม่ขยับเคลื่อนไหว แม้แต่เปลือกตายังไม่กะพริบ กระบวนท่าในมือยังไม่ออกมาแม้แต่น้อย
ฝ่ายสำนักฝ่ามือแปดทิศตื่นตกใจแล้ว!
"ศิษย์พี่ใหญ่!"
"ศิษย์พี่!"
กระทั่งเงาหมัดห่างจากเหราอ้ายหมิ่นเพียงหนึ่งช่วงแขน เหราอ้ายหมิ่นจึงขยับแล้ว ท่าเท้าแปดทิศใช้ออก แผ่วพลิ้วดุจขนนก ก้าวไปยังตำแหน่งคุนในแปดทิศ ไม่เพียงแต่หลบหมัดของโจวเทียนเผิง เพียงชั่วขณะก็ยึดครองตำแหน่งด้านข้างของโจวเทียนเผิงไว้ กระบวนท่าฝ่ามือหนึ่งฟาดเข้ามา!
โจวเทียนเผิงยกศอกต้าน ตวัดขาเตะสวน!
เหราอ้ายหมิ่นเดินในท่าเท้าแปดทิศอีกครั้ง เคลื่อนตัวตามตำแหน่งด้านข้างของโจวเทียนเผิงอย่างเหนียวแน่น ก่อนตวัดเท้าเตะใส่!
แค่ไม่กี่วินาที ทั้งสองก็ปะทะกันแล้วหลายกระบวนท่า!
นี่คือศึกของปรมาจารย์! ช่างอัศจรรย์นัก!
ผู้คนด้านล่างนั้นแทบลืมหายใจ ล้วนกลั้นลมหายใจชมการประลองบนเวที!
เฉินสี่ไม่ขยับ
จางเย่ก็ไม่ขยับ
ความจริงหน้าของเฉินสี่หันไปทางเหราอ้ายหมิ่นตลอดเวลา เหราอ้ายหมิ่นขยับไปทางไหน เท้าเขาก็ปรับเปลี่ยนทิศทางตาม พร้อมเข้าไปช่วยอีกด้านตลอดเวลา ที่เขายังไม่ลงมือ เป็นเพราะคิดชมความก้าวหน้าเชิงมวยของโจวเทียนเผิง เขาคนเดียวรับมือเหราอ้ายหมิ่นได้หรือไม่ หากได้ เฉินสี่ก็ไม่จำต้องเข้าช่วยเหลือ ถือเป็นการหลงเหลือหน้าตาฝั่งตนเองไว้บ้าง อย่างไรสองต่อหนึ่งก็ไม่ใช่เรื่องน่าฟังนัก!
สามกระบวนท่าให้หลัง ทั้งสองฝ่ายสู้เสมอกัน
คนของฝ่ายสำนักมวยสกุลโจวตื่นเต้น
"เยี่ยม!"
"อาจารย์ร้ายกาจยิ่ง!"
"ท่านอาจารย์สู้ๆ!"
"สังหารโจรแซ่เหรา!"
คนของสำนักมวยสกุลโจวกับฝ่ายสำนักใหญ่เชื่อมั่นขึ้นในทันใด!
แต่ทว่าสภาวะสมดุลของทั้งสองฝ่ายเกิดขึ้นแค่สามกระบวนท่า เหราอ้ายหมิ่นพอลงมือในกระบวนท่าที่สี่ เหล่าคนของสำนักใหญ่ที่กำลังร่ำร้องสนับสนุนพลันเงียบเสียงลง!
เหราอ้ายหมิ่นขยับกายก้าวหนึ่ง กระบวนท่าฝ่ามือแปดทิศเชื่อมสัมพันธ์ก็ปรากฏ!
โจวเทียนเผิงคิดหลบแต่ก็หลบไม่พ้น ประมือกันเพียงสามกระบวนท่า มาถึงฝ่ามือที่สามโจวเทียนเผิงก็รับมือไม่ไหวแล้ว ภายใต้เสียงคำรามคือการทุ่มสุดกำลัง พลังภายในขับเคลื่อน แผ่พุ่งออกทางหมัดขวา จึงสามารถคลี่คลายการพัวพันของฝ่ามือของเธอได้! ขณะนี้บนเวทีลุยไถ แผ่นไม้ปรากฏรอยเท้าหกเจ็ดรอยจมลึกลงไป สองเท้าเป็นของโจวเทียนเผิงที่ถูกพลังแผ่พุ่งมากดดัน ขณะที่รอยที่เหลือจมลึกลงไปด้วยฝีมือของเหราอ้ายหมิ่น!
หากใช้แรงทั้งร่างลงไปยังแผ่นไม้เหล่านี้ ในงานชุมนุมมีหลายคนที่สามารถหลงเหลือรอยเช่นนี้ทิ้งไว้ได้ ไม่ได้บอกกล่าวว่าใครมีพลังมากกว่าใครแต่อย่างใด แต่ทว่าภาพบนเวทีลุยไถนั้นแตกต่าง เพราะโจวเทียนเผิงกับเหราอ้ายหมิ่นไม่ได้ออกแรงอะไรที่ขาทั้งสอง พวกเขากำลังประลองกันเอง พลังภายในหักล้างกัน รอยเท้านี้เป็นเพียงผลลัพธ์โดยบังเอิญ ทำให้หลายคนที่ไม่เคยเห็นการปะทะกันของปรมาจารย์ต้องตื่นตระหนก!
ซ่งเจียวร้องลั่น "ศิษย์พี่ใหญ่ ตามชิงเอาชัย!"
สวีฝานก็ร้อง "โจวเฒ่าแซ่โจวไม่ใช่คู่มือของท่าน!"
เฉินเฉิน "ป้าสู้ๆ!"
เหล่าผู้ฝึกยุทธ์อิสระตกตะลึง
"นี่คือปรมาจารย์?"
"นี่..."
"น่าเกรงขามนัก!"
"สวรรค์!"
เหล่ายอดฝีมือในยุทธภพล้วนหน้าเปลี่ยนสี!
ฟ่านเหวินแห่งสำนักหัวซานสูดลมหายใจลึก "ปรมาจารย์โจวไม่ใช่คู่มือจริงๆ"
อาจารย์ซุนแห่งฝ่ามือทรายเหล็กรีบว่า "ปรมาจารย์โจวคนเดียวเอาไม่อยู่!"
"พลังยุทธ์ของเหราอ้ายหมิ่นลึกล้ำเกินไป!" หัวหน้าสำนักคุนหลุนสีหน้าเคร่งเครียด พวกเขาไม่คาดว่าโจวเทียนเผิงที่เมื่อหลายปีก่อนยังเอาชนะเหราอ้ายหมิ่นไม่ได้ หลายปีให้หลังก็ยังคงชนะไม่ได้!
โจวเทียนเผิงสีหน้าไม่น่าดูนัก!
ไม่กี่กระบวนท่าต่อมา โจวเทียนเผิงก็ตกเป็นรองอย่างเห็นได้ชัด แต่ทว่าในหลายกระบวนท่านี้ เหล่ายอดฝีมือจำนวนมากในงานดูออกว่าไม่ว่าจะเป็นระดับขั้นหรือกระบวนท่า โจวเทียนเผิงล้วนเปรียบเหราอ้ายหมิ่นไม่ได้!
เหราอ้ายหมิ่นยังคงเป็นเหราอ้ายหมิ่นคนนั้น!
แม้จะหายไปหลายปี เธอยังคงเป็นตำนานของยุทธภพคนนั้นเอง ในสถานการณ์ตัวต่อตัว ไม่มีใครต้านทานเธอได้!
จางเย่ยืนมองจนขนลุกไปทั้งตัว!
ที่แท้เหล่าเหราร้ายกาจถึงเพียงนี้?


[Go To Next Chapter]( ./32.md)