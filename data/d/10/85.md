##บทที่ 985 : จางเย่ออกหน้า!
กลุ่มแชตแก๊งคนบ้า
ที่นี่ เรียกได้ว่าเป็นกลุ่มแชตที่สุดยอดที่สุดกลุ่มหนึ่งของวงการบันเทิง มีดาราใหญ่อยู่แทบทั้งหมด แต่ละคนหากแสดงตัวก็ล้วนเป็นคนที่สามารถเขย่าวงการบันเทิงได้ กลุ่มนี้ในเวลาปกติจะเป็นที่คุยเล่นไร้สาระ แต่เมื่อมีคนเกิดเหตุแล้วส่งข้อความขอความช่วยเหลือ ทุกคนก็พร้อมร่วมแรงร่วมใจหาทางช่วยกันเต็มที่ ไม่ว่าใครต่างก็เคยเจอปัญหา ศิลปินดาราเช่นพวกเขา แม้ยามปกติดูเหมือนแข็งแกร่งไร้ขอบเขต แต่ความจริงบางครั้งพวกเขาก็อ่อนแอจนจำเป็นจะต้องผนึกกำลังกัน
“ใครมีวิธีบ้าง?”
“เหล่าหนิง อดทนกันไว้นะ อย่าไปปะทะกับพวกเขา คนในวงการยุทธภพป่าเถื่อน แล้วแต่ละคนก็มีวิชาต่อสู้สูงส่งอีก”
“มีใครพอจะเจรจากับพวกสำนักมวยสกุลเหลียนนั่นได้บ้างไหม?”
“มีใครออนไลน์อยู่บ้าง?”
ความสัมพันธ์ในวงการของหนิงหลันดีมาก เวลามีเพื่อนไปขอบทหรือขอเป็นดาราสมทบจากเธอ เธอก็แทบไม่เคยอิดออด ช่วยได้ก็ช่วยอย่างเต็มใจ ดังนั้นเมื่อวันนี้เธอเกิดเรื่อง ทุกคนจึงล้วนเป็นห่วงมาก
อ่านมาถึงตรงนี้ จางเย่ไม่อาจทน ‘แกล้งตาย’ ได้อีกแล้ว
เขาลุกจากเตียง แล้วพิมพ์ข้อความส่งไป “คนของบีทีวีไปถึงหรือยัง?”
จางเย่?
คนในกลุ่มชะงัก
ทุกคนต่างทราบถึงความขัดแย้งระหว่างจางเย่กับเจี่ยงฮั่นเวยดี ไม่มีใครคาดคิดว่าวันนี้ทั้งสองคนนี้จะปรากฏตัวในกลุ่มพร้อมกัน
หนิงหลันตอบทันที “นายหมายถึงทีมรายการ ‘เดอะแมสก์ซิงเกอร์’ ใช่ไหม? อยู่นี่ทั้งทีมเลย พวกเขามาถึงไล่เลี่ยกับพวกเราก็เลยโดนกักไว้ตรงนี้เหมือนกัน”
จางเย่ขมวดคิ้ว “โดนกักตัวหมดเลยเหรอครับ?”
หนิงหลัน “คนของสำนักมวยสกุลเหลียนอาจจะคิดว่าพวกเรามาด้วยกันน่ะ”
จางเย่ครางในลำคอ “งั้นผมจะไปหาแล้วกัน”
หนิงหลัน “นายจะมาตอนนี้เหรอ?”
จางเย่ “ผมจะไปเดี๋ยวนี้!”
เฉินกวงเอ่ยถาม “จาง นายจะไปทำอะไร?”
เสี่ยวตงถามด้วยความประหลาดใจ “อาจารย์จาง คุณมีวิธีเหรอคะ?”
จางเย่กล่าว “ไปถึงแล้วค่อยว่ากัน” จากนั้นก็พูดกับหนิงหลัน “ถ้าคนพวกนั้นจะลงมือกับพวกคุณ ก็ให้เอ่ยชื่อผม!”
หนิงหลันงุนงง “เอ่ยชื่อนายแล้วจะได้ผลเหรอ?”
จางเย่ “น่าจะ”
หนิงหลัน “ได้ งั้นฉันจะรอนะ ขอบคุณมาก”
จางหย่วนฉีปรากฏตัวอีกครั้ง เธอถามจางเย่ “แก้ได้เหรอ?”
จางเย่ “ประมาณนั้น ต้องพาคนและเอาของกลับมาได้แน่นอน”
ความจริงไม่ว่าใครก็คิดไม่ตกทั้งนั้น จางเย่จะออกหน้าไปที่โรงฝึกมวยสกุลเหลียนนั่นได้ยังไง? ขนาดเจี่ยงฮั่นเวยที่เป็นคนสายชาวยุทธ์แท้ๆ พวกสำนักมวยสกุลเหลียนยังไม่ไว้หน้าเลย! แล้วจะให้เอ่ยชื่อนายอย่างนั้นเหรอ?
เสี่ยวตงไม่วางใจ จึงแชตส่วนตัวกับเจี่ยงฮั่นเวย
เสี่ยวตง “อาเจี่ยงคะ ไม่มีวิธีแล้วจริงๆ เหรอ?”
อีกฝ่ายเงียบไปพักหนึ่ง
เจี่ยงฮั่นเวยตอบกลับมา “ไอ้คนแซ่จางก็ไปที่นั่นแล้วไม่ใช่เหรอ?”
เสี่ยวตง “อาจารย์จางไปแล้วจะทำอะไรได้ล่ะคะ? นิสัยอย่างเขา ไปถึงที่จะไม่ไปตีกับคนอื่นขึ้นมาอีกเหรอ? แบบนั้นเรื่องก็ไปกันใหญ่สิคะ คนพวกนั้นเป็นวิชาต่อสู้กันหมด เกิดทำร้ายอาจารย์จางจนปางตายขึ้นมาละก็…”
เจี่ยงฮั่นเวย “ทำร้ายหมอนั่นปางตาย? ก็ดีสิ”
เสี่ยวตงพูดไม่ออก “อาเจี่ยง!”
เจี่ยงฮั่นเวยสะบัด “เฮอะ ให้พวกนั้นมันกล้าลงมือซะก่อนเถอะ”
เสี่ยวตงไม่เข้าใจ “หือ หมายความว่ายังไงคะ?”
เจี่ยงฮั่นเวยไม่พูดอะไรมาก “ไม่มีอะไร”
…….
ที่บ้าน
จางเย่ลุกขึ้นแต่งตัวทันที
แม่ถาม “ตื่นแล้วเหรอ? กินข้าวเช้าไหม?”
“กินไม่ได้แล้ว” จางเย่พูดอย่างจนปัญญา “เพื่อนร่วมงานเกิดเรื่อง ผมต้องไปหาทางแก้”
ตอนนี้เอง ก็มีโทรศัพท์จากคนของสถานี BTV เข้ามา
เป็นสายจากโหวเกอ “อาจารย์จาง พวกเราเกิดเรื่องที่โรงฝึกสำนักมวยสกุลเหลียนแล้วล่ะครับ”
จางเย่รับคำ “ผมรู้ข่าวแล้ว”
“ได้ข่าวแล้วงั้นเหรอครับ?” โหวเกอประหลาดใจ
จางเย่ “พี่หูก็อยู่ที่นั่นใช่ไหม?”
โหวเกอ “ใช่ครับ ถูกกักตัวไว้หมดเลย”
จางเย่ “คุณบอกพวกเขาทีว่าให้รอผมไปหา”
เมื่อวานนี้หูเฟยยังจะให้เขาไปถ่ายโฆษณากับทุกคนอยู่เลย แต่พอจางเย่ได้ยินว่าที่นั่นเป็นสำนักในยุทธภพเขาจึงไม่ไป ไม่คิดเลยว่าสุดท้ายก็ต้องเข้าไปยุ่งเกี่ยวจนได้
พอออกจากบ้านขึ้นรถแล้ว จางเย่ก็ตรงดิ่งไปที่นั่นทันที
……
ตอนเช้า
เวลาสิบโมงครึ่ง
จางเย่ขับรถเร็วมาก เร่งความเร็วรวดเดียวก็ถึงที่เกิดเหตุ เขาลงจากรถ ถามเส้นทาง แล้วจางเย่ก็สาวเท้าก้าวฉับไปตามเส้นทาง
ยังไม่ทันจะถึงที่ ก็ได้ยินเสียงนำมาก่อน
ที่ลาน
หนึ่งทีมกองถ่ายและอีกหนึ่งทีมรายการต่างถูกล้อมอยู่ตรงกลาง ฝ่ายทีมกองถ่ายของหนิงหลันมีอยู่ประมาณสิบแปดคน ฝ่ายคนของสถานี BTV มีจำนวนน้อยกว่าพวกเขาเล็กน้อย ประมาณสิบสามคน พวกลูกศิษย์และครูมวยสำนักมวยสกุลเหลียนที่ล้อมพวกเขาไว้ก็มีอยู่ประมาณสามสิบคน จำนวนไม่ต่างจากพวกเขาเท่าใดนัก ในมือถือไม้พลองต่างอาวุธ แต่หนิงหลันกับหูเฟยและคนอื่นก็ไม่กล้านำคนฝ่าออกไป เพราะพวกเขารู้ดีว่าอีกฝ่ายเป็นผู้ฝึกศิลปะการต่อสู้ สำนักมวยสกุลเหลียนก็ไม่ใช่สำนักเล็กในยุทธภพ หลายปีก่อนซือฝุของพวกเขายังเคยออกรายการท้าพิสูจน์ของ CCTV เคยแสดงวิชาต่อหน้าสาธารณะ เป็นผู้ช่ำชองวิชายุทธ์ขนานแท้ ถึงแม้ว่าช่วงสองสามปีมานี้จะยอมเปิดตัว ให้คนนอกเข้ามาเช่าใช้สถานที่เพื่อจุนเจือรายได้ แต่สำนักมวยสกุลเหลียนก็ยังคงเป็นสำนักเลื่องชื่อในยุทธภพดังเช่นกาลก่อน ฉะนั้นต่อให้คนเหล่านี้มีกันเพียงสิบคน พวกหนิงหลันก็ไม่อาจฝ่าไปได้อยู่ดี!
ทีมกองถ่ายคนหนึ่งพูด “คืนเครื่องมือเรามานะ!”
ครูมวยสำนักมวยสกุลเหลียนคนหนึ่งตะคอก “ฝันไปเถอะ!”
ทีมกองถ่ายคนนั้นโมโห “ก็ขอโทษพวกนายไปแล้ว เรื่องนี้พวกเราทำไม่ถูก ไม่รู้เรื่องราวของหินสวรรค์ก้อนนี้ แต่พวกนายทำแบบนี้สมควรแล้วเหรอ? พวกนายจะทำอะไรกันแน่?”
หนิงหลันดึงทีมกองถ่ายคนนั้นไว้ “ผู้กำกับหวัง เราพูดให้น้อยไว้จะดีกว่าค่ะ”
ผู้กำกับหวังคนนั้นฉุนเฉียว “แต่นี่มันรังแกกันเกินไปแล้วนะ!”
คนสำนักมวยสกุลเหลียนคำราม “รอซือฝุของพวกเรามาก่อนเถอะ!”
ศิษย์สำนักมวยสกุลเหลียนอีกคนพูด “ก่อนซือฝุมา พวกแกอย่าได้คิดหนีแม้แต่คนเดียว!”
หูเฟยเองก็หงุดหงิดแล้ว “พวกนายพูดไม่รู้เรื่องรึไง?”
โหวเกอพูดอย่างขุ่นเคือง “แล้วมันเกี่ยวอะไรกับพวกเราเล่า? พวกนายล้อมเราไว้ทำไม?”
วันนี้สถานี BTV ซวยไปด้วยจริงๆ พวกเขาเพิ่งจะก้าวเท้าเข้ามาถึง ก็เจอทีมกองถ่าย มีบางคนที่รู้จักกันก็เลยเข้าไปทักทายตามอัธยาศัย คุยกันยิ้มแย้มแจ่มใส เพราะถึงอย่างไรก็นับเป็นคนร่วมสายงานเดียวกัน พบหน้าก็ย่อมต้องทักทายกัน แต่ใครจะรู้ว่าเดี๋ยวเดียวจะเกิดเรื่อง พวกหูเฟย เสียวหลวี่ ต้าเฟยและคนอื่นๆ ต่างถูกปิดล้อมอยู่ตรงนั้น
แม้แต่ตำรวจก็อยู่ที่นั่นด้วย
เจ้าหน้าที่ตำรวจท้องถิ่นบางนายต่างพยายามไกล่เกลี่ย “พอได้แล้ว พอๆ อาจารย์เฉิน คนเขาก็ขอโทษพวกคุณแล้ว และแสดงเจตนาชดเชยให้ พวกคุณก็คงกักตัวเขาไม่ได้ตลอดไปหรอกจริงไหม? เรื่องนี้ให้เลิกแล้วต่อกันไปเถอะ”
ครูมวยสกุลเหลียนคนหนึ่งมีแซ่ว่าเฉิน
อาจารย์เฉินพูดเสียงขุ่น “หินสวรรค์ก้อนนี้ เป็นสิ่งที่บรรพชนสำนักมวยสกุลเหลียนสืบทอดต่อกันมา เป็นสัญลักษณ์ของสำนักพวกเรา! เป็นดั่งชื่อของเรา! พวกมันจะถ่ายละครก็ถ่ายไป สถานที่ก็ให้เช่า ขอแค่ไม่ทำลายข้าวของพวกเราก็ไม่ว่าอะไรอยู่แล้ว แต่หินสวรรค์ก็มีรั้วล้อมไว้แล้ว! มีป้ายห้ามเข้าด้วย! พวกมันยังจะเหยียบเข้าไปอีก ก็เท่ากับเหยียบหัวพวกเราด้วย! ใครจะรับผิดชอบ? หา?”
“ศิษย์พี่ ไม่ต้องรอท่านซือฝุแล้ว!”
“ใช่ โบยพวกมันสักทีค่อยว่ากัน!”
“มันน่าโมโหนัก!”
“โบยพวกมัน!”
“พังเครื่องมือพวกมันเลย!”
พังเลย?
งั้นก็เรื่องใหญ่สิ!
อีกด้านหนึ่ง คนของสถานี BTV ได้ยินก็ทนอยู่นิ่งไม่ไหวแล้ว เครื่องมือของพวกเขาก็โดนปิดล้อมไว้เช่นกัน!
หูเฟย “พวกนายจะทำอะไร? ทำอะไรกัน?”
โหวเกอกับโหวรีบเอาตัวเอาไปขวางบังตัวเพื่อนร่วมงานหญิง!
เหล่านายตำรวจก็หน้าซีด “ใจเย็นๆ ใจเย็นกันก่อน! อย่าเพิ่งลงมือ! มีอะไรคุยกันดีๆ!”
คนสำนักมวยสกุลเหลียนตวาด
“คุยอะไรอีก!”
“ไม่มีอะไรต้องคุยดีแล้ว!”
พวกเขาบีบไม้พลองในมือแน่น!
หนิงหลันเห็นท่าไม่ดี สถานการณ์ควบคุมไม่อยู่แล้ว ก็คิดถึงคำพูดของจางเย่ เธอได้แต่ทำใจดีสู้เสือ แล้วตะโกนเสียงดัง “จางเย่เป็นเพื่อนฉัน!”
จางเย่!
เอ่ยถึงจางเย่ขึ้นมาทำไมกัน?
ทีมงานกองถ่ายตะลึง
คนของสถานี BTV อ้าปากค้าง
ทว่า เหตุการณ์ต่อมากลับทำให้พวกเขาตะลึงยิ่งกว่า เมื่อได้ยินคำว่า ‘จางเย่’ สองพยางค์นี้ คนของสำนักมวยสกุลเหลียนพลันหน้าถอดสี ตกอยู่ในความเงียบสงัดในพริบตา!
หา?
นี่มันอะไรกัน?
หนิงหลันเองก็คิดไม่ถึงว่า คำว่า ‘จางเย่’ จะส่งผลเช่นนี้ได้ พลันชี้นิ้วไปด้านหลัง “สหายสถานีบีทีวีเหล่านี้ คือเพื่อนร่วมงานของจางเย่ อีกเดี๋ยว จางเย่ก็จะมาที่นี่!”
คนของสำนักมวยสกุลเหลียนบางคนมองตากัน
มีคนหนึ่งลำคอตีบตัน พลันกัดฟันพูด “จางเย่แล้วยังไงเล่า!”
“จะเป็นใครมาก็ไร้ความหมาย!”
“ใช่!”
“วันนี้พวกแกอย่าได้คิดหนี!”
“ต่อให้จางเย่มาเอง ก็ต้อง…”
หนิงหลันถอนหายใจ
ไม่ได้ผลจริงๆ ด้วย!
แต่แล้ว เสี้ยววินาทีต่อมา พลันมีเสียงดังขึ้นจากด้านหลังของทุกคน
“ต่อให้ฉันมา ก็ต้องทำไม?”
จางเย่มาถึงแล้ว!
หนิงหลันหันไป “จางน้อย!”
เสียวหลวี่ตื่นเต้น “อาจารย์จาง!”
พอคนสำนักมวยสกุลเหลียนมองเห็นเขา ก็ต่างมีสีหน้าประหนึ่งเจอผี!


[Go To Next Chapter]( ./86.md)