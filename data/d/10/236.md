##บทที่ 1136 : กลยุทธ์ใหม่?
ตอนเที่ยง
จางเย่กลับไปทานข้าวที่บ้าน
ชั้นล่างของตึก เหล่าเพื่อนบ้านต่างมาร่วมแสดงความยินดี มีผู้สูงอายุบางท่านเมื่อเห็นจางเย่มาถึง ก็นำประทัดสองม้วนที่เดิมตั้งใจจะใช้ในงานแต่งของบุตรชายตนเองในวันพรุ่งนี้ออกมาจุด ท่ามกลางเสียงประทัดดังปังๆ ยังมีเสียงปรบมือสอดแทรกอยู่ ทำให้จางเย่ประทับใจมาก
"เย่น้อยทำได้ดีมาก!"
"ให้พวกอเมริกันได้เห็นความร้ายกาจของเราบ้าง!"
"ถล่มปีเตอร์เลย!"
"พวกเราคอยสนับสนุนคุณอยู่นะ!"
"พรุ่งนี้ก็ต้องชนะนะ!"
ที่บ้าน
เพิ่งเข้าบ้านก็ได้กลิ่นกับข้าวหอมน่าอร่อยโชยมา
พอเขาเห็นกับข้าวบนโต๊ะก็อุทาน "ทำไมกับข้าวเยอะแบบนี้?"
พ่อส่งเสียงดีใจ "ไอ้ลูกชาย! กินๆ! กินให้อิ่มพรุ่งนี้จะได้โชว์ฝีมืออีก!"
"แม่เลี้ยงฉลองให้แกไงล่ะ นั่งลงกินข้าวเถอะ" แม่ยิ้มจนตาหยี
จางเย่ "โอเคครับ"
แม่หัวเราะ เปิดทีวี บนจอล้วนเป็นข่าวของบุตรชายตนเอง
ข่าวที่จางเย่คว้าชัยจากปัญญาประดิษฐ์มาได้นั้นดังกระฉ่อนไปทั่วประเทศ แม้แต่ในทวีปเอเชีย ก็มีทั้งคนญี่ปุ่นและเกาหลีที่ให้ความสนใจกับเรื่องนี้ ไม่มีใครคิดว่าในขณะที่ชินจิ ปาร์คยูฮวี เซี่ยงหรง ต่างพ่ายแพ้ไปแล้ว ก็กลับมีคนที่สามารถแบกค้ำชูธงวงการหมากล้อมออกไปคว้าชัยเหนือปีเตอร์ได้ ที่สำคัญคือ คนผู้นี้กลับไม่ใช่นักเล่นหมากล้อมมืออาชีพ ไม่ใช่กระทั่งคนเล่นหมากล้อม แต่กลับเป็นดาราในวงการบันเทิง? แต่ไม่ว่ายังไงชัยชนะครั้งนี้มาได้ทันเวลา เป็นคล้ายยากระตุ้นหัวใจของวงการหมากล้อมขึ้นมา!
มีผู้คนคาดหวังกับการแข่งขันในวันพรุ่งนี้มากขึ้นเรื่อยๆ!
พรุ่งนี้ถือเป็นศึกตัดสินสุดท้ายกับปีเตอร์ ในเวยป๋อมีคนทำโพลแล้ว!
8%！
20%！
40%！
เสียงสนับสนุนจางเย่ท่วมท้นขึ้นเรื่อยๆ!
แน่นอน คนที่คิดว่าปีเตอร์จะชนะก็ไม่น้อย!
"จางเย่ต้องชนะ!"
"จางจอมตอกหน้ายิ่งใหญ่เกรียงไกร!"
"ก็ยังไม่แน่หรอก"
"ทำไมถึงไม่แน่ล่ะ?"
"วันนี้ที่จางเย่ชนะได้ก็เพราะโชคดีหรอก ถ้าไม่ใช่เพราะหัตถ์เทวะตอนท้ายที่พลิกเกมขึ้นมา กระดานนั้นเขาต้องแพ้แน่ๆ แถมยังไม่แน่ด้วยว่าเขาจะคงสภาพจิตใจแบบวันนี้ในเกมต่อไปได้ไหม อีกอย่าง สไตล์ 'เคลื่อนจักรวาล' ที่จางเย่เล่นในวันนี้ก็ถูกปีเตอร์ทำความเข้าใจและบันทึกเอาไว้แล้ว ถ้าพรุ่งนี้จางเย่ยังใช้ไม้นี้อีกเขาก็ไม่มีทางเอาชนะมันได้แน่ ไอ้เอไอนั่นเตรียมตัวรับมือเอาไว้แล้ว!"
"นั่นสินะ วันนี้จางเย่เอาชนะได้อย่างเกินความคาดหมายจริงๆ เล่นได้ดีจนไม่น่าเชื่อเลย แต่พรุ่งนี้ก็ไม่แน่ว่าจะเป็นแบบนี้นี่นะ เฮ้อ"
"งั้นจะทำไงดีล่ะ?"
"ก็เว้นแต่ว่าพรุ่งนี้จางเย่จะมีสไตล์ใหม่ละนะ!"
"สไตล์ใหม่เหรอ?"
"จะมีง่ายๆ ได้ยังไง!"
"ใช่ เคลื่อนจักรวาลกับพวกหมากเปิดกระดานใหม่ๆ นั่นก็สุดยอดพอแล้ว ไม่รู้จางเย่ใช้เวลาคิดนานแค่ไหน จะไปคิดวิธีการเล่นใหม่ๆ เยอะแยะแบบนี้ได้จากไหนกัน! ทุกคนประเมินอาจารย์จางสูงเกินไปหรือเปล่า ลืมไปหรือเปล่าว่าเขาไม่ใช่นักเล่นมืออาชีพด้วยซ้ำ!"
"อ๊ะ จริงด้วย"
"นายพูดถูก!"
หลายคนเป็นกังวลขึ้นมาแล้ว พอคิดถึงเรื่องนี้ ความตื่นเต้นของทุกคนก็ลดลงไปหลายส่วน ถึงวันนี้จะชนะได้ แต่ก็เป็นเพียงตีตื้นเสมอหนึ่งต่อหนึ่งเท่านั้น ถ้าพรุ่งนี้แพ้ขึ้นมาก็ถือว่าเสียเปล่าเหมือนเดิม ไม่รู้ว่าพรุ่งนี้จางเย่จะทำอย่างไร ถ้าไม่มีวิธีการใหม่ๆ อีก ไม่ใช่ว่าเขาจะพ่ายแพ้ราบคาบเหมือนตอนเล่นเกมแรกอย่างนั้นหรือ?
……
 
หลังมื้ออาหาร
โทรศัพท์ดังขึ้น เป็นสายจากบ้านพ่อแม่ของคุณอู๋
จางเย่รับสาย "สวัสดีครับ?"
อู๋ฉางเหอส่งเสียงมา "ยังจะใช้ตำรากับบันทึกหมากอีกไหม? ถ้าจะใช้ฉันจะให้คนส่งไปบ้านแก"
จางเย่ยิ้ม "ไม่ต้องแล้วครับคุณอา เมื่อวานผมดูเกือบหมดแล้วล่ะ"
อู๋ฉางเหอพูดด้วยเสียงกลางๆ "งั้นยังจะเอาอะไรอย่างอื่นอีกไหม? รีบๆ บอก"
จางเย่ "ขอบคุณครับคุณอา ตอนนี้ไม่เอาอะไรแล้วครับ"
"ไม่พร้อมกับการแข่งพรุ่งนี้เรอะ?"
"พร้อมครับ"
"โอกาสชนะกี่ส่วน?"
"ไม่ทราบครับ"
"เฮ้ย แกไหวรึเปล่าน่ะ?"
"ไม่ทราบจริงๆ นี่ครับ แต่ยังไงผมก็ต้องลุยเต็มที่ล่ะ"
"แกคิดจะไม่ลุยเต็มที่ก็ไม่ได้หรอกนะ คิดถึงลูกสาวฉันไว้ เข้าใจไหม? พรุ่งนี้ถ้าแกแพ้ล่ะก็ ต่อไปอย่าคิดจะได้เหยียบเข้าบ้านเราแม้แต่ก้าวเดียว! หึ!"
"เอ่อ จากกันไม่ทันไรก็ไม่เห็นหัวผมแล้วเหรอ? เมื่อเช้าคุณยังมาโอบไหล่ชมเชยผมอยู่เลย!"
"ฉันทำด้วยเรอะ?"
"ทำครับ"
"ฉันไม่ต่อปากต่อคำกับแกแล้ว จะบอกให้นะ การแข่งพรุ่งนี้ใช้แรงตอนดูดนมแม่ของแกออกมาให้หมดล่ะ! ฆ่าไอ้เครื่องบ้านั่นซะ! ถล่มมันให้ตายห่า!"
"รับบัญชา"
พอวางสาย จางเย่ก็ยิ้มออก ตอนนี้เขาไม่เห็นอู๋ฉางเหอเป็นที่ขัดตานักแล้ว สหายอาวุโสท่านนี้ออกจะน่ารักด้วยซ้ำไป อย่างน้อยก็เรื่องของวงการหมากล้อมนี้ อีกฝ่ายก็มีความตั้งใจจริง เป็นความรักที่ออกมาจากก้นบึ้งหัวใจ จางเย่สัมผัสได้ถึงความจริงใจของผู้อาวุโสแห่งวงการหมากล้อมอย่างอู๋ฉางเหอและซ่านตงเหอ แม้เกษียณไปแล้ว แม้ฝีมือหมากจะไม่ฉกาจฉกรรจ์เท่าอดีต แม้มีมือหมากอาชีพระดับสูงสามารถถล่มพวกเขาจนยับเยินได้ แต่ความรู้สึกเหล่านี้กลับไม่ได้ลดลง แต่ยิ่งเพิ่มพูนลึกล้ำขึ้นไปอีก จางเย่ไม่มีวันเข้าใจความรู้สึกเช่นนี้ เพราะเขาไม่ได้ชอบหมากล้อมจริงๆ จังๆ แต่ว่านี่ไม่ใช่เหตุผลที่สามารถขัดขวางไม่ให้จางเย่ออกรบได้
คุณอาวางใจเถอะ!
ศักดิ์ศรีที่คุณคิดจะรักษาไว้ ผมจะช่วยคุณปกป้องเอง!
เกียรติยศที่สูญเสียไป ผมจะช่วยคุณทวงคืนกลับมา!
ทั้งหมดนี้ไม่ใช่เพราะอะไร แต่เพียงเพราะ...เพราะถ้าผมแพ้ให้มารดามันขึ้นมา คุณก็ไม่ยอมให้คุณอู๋แต่งกับผมน่ะสิ!
……
 
หลังคุยกับแม่นิดหน่อย จางเย่ก็กลับเข้าห้อง เขาไม่มีทางปล่อยเวลาวันนี้ให้เสียเปล่าแน่นอน ตรงกันข้าม ขณะนี้เวลากระชั้นเข้ามาทุกทีแล้ว!
เมื่อวาน จางเย่กอดเท้าพระพุทธรูปก่อนออกศึก รีบดูบันทึกการแข่งขันของโลกใบนี้ไปรอบหนึ่ง ต่างจดจำเอาไว้ในสมอง ไม่ใช่เพื่อจดจำศึกษา แต่เพื่อคัดทิ้งไป เพราะปีเตอร์นั้นมีข้อมูลเหล่านี้อยู่ในฐานข้อมูลอยู่แล้ว แต่วันนี้ สิ่งที่จางเย่ต้องทำคือรื้อฟื้นความทรงจำถึงบันทึกหมากของปรมาจารย์หมากล้อมในโลกของเขาที่เคยดูขึ้นมา ทั้งแนวการเดินหมาก ทั้งตาหมาก ทั้งหัตถ์เทวะ ทั้งรูปแบบการเดินอันซับซ้อนมากมาย เขาต้องการร้อยเรียงทุกอย่างเข้าด้วยกัน และโชคดีที่ถึงจางเย่สมัยนั้นแม้จะไม่สนใจหมากล้อม แต่ก็ถูกอาจารย์บังคับให้อ่านตำราหมากล้อมจำนวนมาก ทั้งยังเคยดูการแข่งขันใหญ่ๆ หลายครั้ง ข้อมูลที่เขามียังนับว่าล้นเหลือ!
มา!
คราวนี้เขาซื้อแคปซูลความทรงจำมารวดเดียวเป็นกระบุง!
จากนั้น จางเย่ก็หลับตาลง ตกอยู่ใน 'ห้วงภวังค์' อยู่เนิ่นนาน!
ความจริงเขาพอจะมีแผนการคร่าวๆ สำหรับการแข่งในวันพรุ่งนี้แล้ว รูปแบบการเดินหมากทั้งอพอลโลและเคลื่อนจักรวาลที่ใช้วันนี้นั้นไม่อาจใช้การได้อีก ฝ่ายอเมริกาก็ไม่ใช่คนโง่ ไม่มีทางไม่ป้อนบันทึกเกมวันนี้เข้าไปแน่ ทั้งได้ยินว่าปีเตอร์ก็มีความสามารถในการเรียนรู้ อาจรวมถึงการศึกษากลยุทธ์เหล่านี้ด้วย ดังนั้นจางเย่ต้องหาวิธีการใหม่ในการเล่นกระดานที่สามกับปีเตอร์ โชคดีที่วันนี้เขาพบจุดอ่อนใหม่ของปีเตอร์แล้ว เช่นเรื่องการที่มันถูกตั้งค่าเกณฑ์ความผิดพลาดไว้สูงมาก ทำให้ใช้เวลาคำนวณนานถ้าพบสิ่งที่ไม่มีในฐานข้อมูล ซึ่งถึงจางเย่จะไม่รู้ว่าผลจะเป็นยังไง แต่ลองดูพรุ่งนี้ก็รู้เอง
หนึ่งชั่วโมง
สองชั่วโมง
สามชั่วโมง
โลกภายนอกสับสนวุ่นวายคล้ายแผ่นฟ้าจะถล่ม
ข่าวแพร่สะพัดว่อนเต็มฟ้า
ทว่าจางเย่กลับทำเหมือนสองหูไม่ได้ยินเรื่องราวภายนอกใดๆ ยังคงจมจ่อมอยู่ในมหาสมุทรหมากล้อมต่อไป!
 


[Go To Next Chapter]( ./237.md)