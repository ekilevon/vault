##บทที่ 937: คนเดียวเฝ้าด่าน!
หลบไปได้หนึ่ง!
ทว่าเข็มบินอีกเล่ม จางเย่หลบไม่พ้นแล้ว!
ไม่ใช่เขาตอบสนองไม่ทัน เทียบกับคนอื่นเขาย่อมเห็นชัดกว่าใคร แต่ทว่าแม้บังเกิดความคิด แม้บังเกิดปฏิกิริยา ทว่าร่างกายกลับมิอาจตอบสนองได้ทันเวลา จุดศูนย์ถ่วงของร่างนั้นเคลื่อนแล้ว ไร้หนทางหลบเลี่ยงได้อีก ได้แต่มองเข็มบินเล่มนั้นพุ่งใส่ทรวงอกของตนเอง!
หลิวอี้เฉวียนร้อง "น้องเฉิน!"
เฉินเฉิน "จางเย่!"
จบสิ้นแล้ว!
ความคิดแรกที่พุ่งขึ้นมาในสมองก็คือ ไอเทม ‘แทนชีวิต’ ที่อยู่ในแหวนเกมจะใช้งานได้หรือไม่? ถ้าเขาตายไป ‘แทนชีวิต’ จะใช้งานอัตโนมัติ หรือจำเป็นต้องกดใช้งาน?
ทุกคนล้วนคิดว่าจางเย่คงต้องตกตายเป็นแน่!
ทว่าขณะนั้นเอง มือที่ไม่ควรจะมาอยู่ตรงนี้ กลับยื่นมาที่ทรวงอกของจางเย่ในพริบตา เป็นมือของสตรีที่งดงาม พุ่งผ่านมาด้วยความเร็วที่คนทั่วไปไม่มีทางทำได้ จนทุกคนได้แต่เหม่อมอง!
ติ๊ง!
เข็มบินเล่มที่สองถูกมือข้างนั้นคว้าจับไว้ได้!
เหล่าผู้ชมส่งเสียงฮือฮา!
ทุกคนล้วนตกตะลึง!
เป็นเหราอ้ายหมิ่น!
ในยามคับขันเช่นนี้ เป็นเหราอ้ายหมิ่นที่คว้าจับเข็มบินไว้ได้ด้วยมือเปล่า!
ในสถานการณ์และเวลาเช่นนี้ แม้จางเย่ผู้เป็นเป้าหมายจะหลบเข็มบินได้แค่เล่มแรก นี่ก็ทำให้หลายคนต้องตาค้างมากแล้ว นี่คือปฏิกิริยาอันรวดเร็วที่แม้แต่เหล่าปรมาจารย์ยังมิอาจบรรลุได้ ทว่าเข็มบินเล่มที่สองนั้นนับว่าเกินกำลัง ไม่คาดคิดว่าเหราอ้ายหมิ่นที่หลายวินาทีก่อนยังอยู่ห่างจากจางเย่สองสามก้าว ถึงกับเปลี่ยนท่าร่าง ลงมือรับเข็มบินเอาไว้ได้!
เหราอ้ายหมิ่น!
นี่คือปรมาจารย์หญิงเพียงผู้เดียวที่ทำให้ผู้คนในยุทธภพต้องสะพรึง!?
ระหว่างปรมาจารย์ กลับมีความแตกต่างของพลังห่างกันถึงเพียงนี้?
ก่อนนี้คนของสำนักใหญ่หลายคนคิดว่าแม้เหราอ้ายหมิ่นจะร้ายกาจ มีฝีมือเหนือกว่าโจวเทียนเผิงและเฉินสี่เล็กน้อย แต่ก็ไม่ควรจะมากมายนัก ทว่าเมื่อได้เห็นฉากนี้ ทุกคนจึงเข้าใจว่าเหตุใดเหราอ้ายหมิ่นจึงสามารถรับมือปรมาจารย์อีกสองท่านมาหลายปี ถึงขั้นสามารถทำร้ายคนหนึ่งบาดเจ็บสาหัสได้! ความแตกต่างของวรยุทธ์ของปรมาจารย์ทั้งสามอย่างเหราอ้ายหมิ่น โจวเทียนเผิงและเฉินสี่นั้นแตกต่างกันอย่างมหาศาล ไม่ใช่เพียงเล็กน้อยเท่านั้น!
หลวี่อวี้หู่ "ศิษย์พี่!"
จางเย่สบถ "คุณแม่งมาสนใจผมทำบ้าอะไรวะ!"
ไม่ใช่ว่าเขาไม่ซาบซึ้งใจ แต่ขณะนั้นมวยห้าวิถีของหัวซานพลันพุ่งเข้าใส่เหราอ้ายหมิ่น กวาดผ่านต่อหน้าต่อตาจางเย่ที่ยืนอยู่! ตอนที่เขาพยายามหลบเข็มบินเล่มแรก ก็ใช้พลังไปจนหมด ถึงกับมือไม้สับสนอยู่บ้าง ทำให้เขาไม่อาจตอบสนองต่อการโจมตีครั้งนี้ เฉินสี่ที่หยุดลังเลเล็กน้อยเมื่อเห็นเข็มบินที่พุ่งเข้ามา จึงหลุดรอดผ่านจางเย่ไปได้ เพราะหากไม่ฉวยโอกาสนี้ไว้ ตนกับโจวเทียนเผิงอาจไม่มีโอกาสรอดชีวิตไปจากการประลองครั้งนี้!
"ศิษย์พี่ใหญ่!"
"ไร้ยางอาย!"
"ไอ้ลูกเต่า!"
"เฉินสี่ถล่มมารดาเจ้า!"
คนของสำนักฝ่ามือแปดทิศโกรธสุดระงับ!
แท้จริงเฉินสี่นึกลังเลในใจอย่างยิ่ง ในฐานะรองประธานสมาพันธ์ ทั้งยังเป็นปรมาจารย์แห่งยุค เขาย่อมต้องสนใจหน้าตาของตน เขาย่อมต้องสนใจสถานะของตน แต่ทว่าวันนี้ตัวเขากลับได้แต่ทำเช่นนี้ เขาเองก็ไร้ทางเลือกเช่นกัน!
ปัง!
เป็นเสียงหมัดกระทบเนื้อ!
เฉินสี่ใช้พลังภายในปล่อยหมัดเข้าใส่หัวไหล่ของเหราอ้ายหมิ่น!
เหราอ้ายหมิ่นเพื่อช่วยจางเย่ เพื่อรับเข็มบินเล่มหนึ่ง ความเคลื่อนไหวเมื่อครู่จึงเผยให้เห็นถึงจุดอ่อนทั่วร่างทั้งหมด ทั่วทั้งกายไร้ซึ่งการป้องกัน ไม่มีแม้แต่โอกาสจะหลบเลี่ยง พลังภายในชำแรกเข้าสู่ร่าง ทั่วทั้งร่างถึงกับสั่นสะท้าน!
"ศิษย์พี่!"
"เหล่าเหรา!"
เสียงร้องนั้นแทบใจสลาย!
ทั้งยังไม่จบลงเท่านี้!
โจวเทียนเผิงที่อยู่ด้านหลังเหราอ้ายหมิ่น หลังโดนฝ่ามือจนสมองได้รับความกระทบกระเทือน ถือโอกาสสองวินาทีนี้ฟื้นตัว แม้จะบาดเจ็บสาหัส แต่เมื่อเห็นเหราอ้ายหมิ่นโดนหมัดของเฉินสี่ผู้เป็นสหาย ยังถือโอกาสลงมือโดยตั้งใจ! โจวเทียนเผิงไม่ลังเล ทั้งไม่ต้องการตัดสินใจ เขาลงมือด้วยกระบวนท่าที่ยี่สิบเอ็ดในเพลงมวยสกุลโจว หมัดประทับทลาย!
"โจรเฒ่าโจว!"
"เจ้ากล้า!"
เสียงตึงดังขึ้นคราหนึ่ง
โจวเทียนเผิงมีฝีมือเหนือกว่าเฉินสี่เล็กน้อย แม้จะบาดเจ็บสาหัส แต่ทั่วร่างกลับยังเหลือพลังปราณไม่น้อย ครั้งนี้รวมรั้งสุดกำลังใช้ออก กระแทกใส่กลางหลังของเหราอ้ายหมิ่นอย่างโหดเหี้ยม!
"ศิษย์พี่ใหญ่!"
เหราอ้ายหมิ่นสะท้านไปทั้งร่าง!
เหล่าผู้ฝึกยุทธ์ไร้สังกัดที่หน้าเวทีล้วนแต่หลั่งเหงื่อเย็นเยียบ!
"นี่..."
"เหราอ้ายหมิ่นจบสิ้นแล้ว!"
"ปรมาจารย์หญิงแห่งยุค...จบสิ้นแล้ว!"
คนของสำนักใหญ่ไม่น้อยก็มีสีหน้าตะลึงงัน!
"ชนะแล้ว!"
"อาจารย์ชนะแล้ว!"
ศิษย์หญิงของสำนักฝ่ามือแปดทิศน้ำตาไหลพราก "ศิษย์พี่ใหญ่!"
แต่ทว่ายังไม่ทันสิ้นเสียง ใบหน้าของทุกคนก็ต้องสะพรึง!
เห็นเหราอ้ายหมิ่นซึ่งใบหน้าไร้สีเลือดกลับไม่ล้มลง ไม่เพียงเท่านั้น เธอยังหรี่ตาวูบ ฟาดฝ่ามือเข้าใส่เฉินสี่กับโจวเทียนเผิงที่ยืนตะลึงกันทั้งคู่ด้วยความดุดัน!
สะบัดฝ่ามือ!
ปัง! เฉินสี่ไม่ได้ระวังป้องกันไว้ก่อน ไม่คิดว่าเหราอ้ายหมิ่นจะยังสามารถลงมือได้ แค่กระบวนท่าเดียวก็กระอักเลือดลอยปลิวไป!
โจวเทียนเผิงตระหนกสุดระงับ คิดหลบหนีก็ไม่ทันเวลาแล้ว!
เหราอ้ายหมิ่นคำรามเบาๆ ใช้พลังภายในขับพลังหมัดของโจวเทียนเผิง เมื่อโจวเทียนเผิงถอยเท้าไปหลายก้าว เหราอ้ายหมิ่นก็หมุนตัว ออกกระบวนท่าของฝ่ามือแปดทิศ มือยกชูขึ้น ไม่ได้ฟาดในทันที แต่กลับยกชูขึ้นเหนือศีรษะ ฟาดลงมาไม่ช้าไม่เร็ว ฝ่ามือฟาดลงไปที่ต้นคอ แม้ดูเหมือนไม่ร้ายแรง คล้ายสหายตบหลังยามพบหน้ากัน!
แต่ว่าโจวเทียนเผิงหน้ากลับเปลี่ยนสีทันใด!
เป๊าะ!
แกร๊ก!
เสียงกระดูกหักลั่นติดกัน!
จากคอไปถึงหลัง!
จางหลังไปถึงเอว!
โจวเทียนเผิงแผดเสียงร้อง เลือดทะลักออกจากปาก ร่วงลงไปบนพื้นทันที!
แค่ไม่กี่กระบวนท่า เฉินสี่ก็รับบาดเจ็บสาหัสจนหมดสติ ขณะที่โจวเทียนเผิงเป็นหรือตายยังไม่ทราบ!
เงียบสนิท!
ไร้สุ้มเสียง!
ไม่มีใครพูดอะไรสักคำ!
เห็นแต่เหราอ้ายหมิ่นหลุบตามองโจวเทียนเผิงที่ยังคงมีสติ กล่าวเสียงแหบพร่า “ความแค้นของน้องสาวกับน้องเขย วันนี้ถือว่าชำระสิ้น นับแต่นี้ อย่าได้คิดจะใช้วิทยายุทธ์อีก อย่าได้คิดจะลงจากเตียงอีกแล้ว นอนอยู่บนเตียงไปเถอะ ทดลองผ่านคืนวันที่มีผู้ปรนนิบัติพัดวี ครึ่งปีให้หลังก็ให้คนเตรียมหลุมไว้เถอะนะ อ้อ ฉันลืมไป ศัตรูคู่แค้นแกมีมาก น่าสงสัยว่าจะอยู่ได้ถึงครึ่งปีหรือไม่”
ศิษย์สำนักมวยสกุลโจวหลายคนล้วนกระโจนขึ้นบนเวที!
"อาจารย์!"
"ท่านประมุข!"
"ท่านอาจารย์!"
มีคนร้องไห้!
มีคนร้องโหยหวน!
ฟังคำของเหราอ้ายหมิ่นจบ ริมฝีปากของโจวเทียนเผิงคล้ายจะพูดจา แต่กลับไม่มีกำลังจะพูด เพียงแต่หมดสติไปเหมือนคนตาย!
คนของหัวซานเองก็ตะลึงจนหน้าถอดสี วิ่งเลี่ยงเหราอ้ายหมิ่นเข้ามา แบกเฉินสี่กลับลงไป!
"อาจารย์อา!"
"ศิษย์พี่!"
"ตื่น! ตื่นสิ!"
ฟ่านเหวินรีบคลำชีพจรของเฉินสี่ พบว่าศิษย์พี่ของเขาได้รับบาดเจ็บสาหัส ชีพจรแผ่วเบา สีหน้ายิ่งไม่น่าดูชมขึ้นไปอีก!
คนของสำนักฝ่ามือแปดทิศต่างยินดียิ่ง!
"ศิษย์พี่ใหญ่!"
"ศิษย์พี่ใหญ่!"
"ศิษย์พี่ใหญ่!"
จางเย่สบถ "ถล่มปู่พวกเจ้า! เมื่อกี้ใครใช้อาวุธลับ?" ความแค้นนี้ไม่อาจกล้ำกลืน อย่างไรก็ต้องถามให้รู้เรื่อง!
เหราอ้ายหมิ่นกลับเหลียวมองจางเย่ พูดเบาๆ "ไป"
"หือ?" จางเย่ตะลึง
"ลงเขา" เหราอ้ายหมิ่นหน้าไร้สีเลือดแล้ว
จางเย่จึงชะงักไป "ได้!"
เหราอ้ายหมิ่นเดินไปช้าๆ ทีละก้าวๆ พอลงจากเวที คนของสำนักฝ่ามือแปดทิศทั้งหมดล้วนพร้อมหน้า
การประลองเอาชีวิตวันนี้กลับมีเรื่องไม่คาดคิดมากมาย ทั้งการปรากฏตัวของผู้สืบทอดมวยไทเก๊ก การลอบโจมตีจากนอกเวที วิทยายุทธ์เหนือความคาดหมายของเหราอ้ายหมิ่น ปรมาจารย์เฉินอาการไม่แย่นัก แม้จะบาดเจ็บสาหัส แต่ก็คงหายดีได้ในเวลาไม่กี่เดือน ส่วนโจวเทียนเผิง…ทุกคนล้วนทราบว่านับแต่นี้ไป ปรมาจารย์ในยุทธภพคงเหลืออีกแค่สี่คนเท่านั้น! ในการศึกวันนี้ โจวเทียนเผิงเสียฉายานามนี้ไปแล้ว!
เหราอ้ายหมิ่นก้าวเท้าช้าๆ
คนของสำนักฝ่ามือแปดทิศรอต้อนรับอย่างตื่นเต้น!
"ศิษย์พี่!"
"ในที่สุดก็ได้ทวงแค้นแล้ว!"
"ฝ่ามือสุดท้ายนั้นงดงามมาก!"
เฉินเฉินก็ตรงเข้ามา "ป้า!"
แต่ขณะนั้นเอง เหราอ้ายหมิ่นก็หยุดเท้าลง ไม่พูดไม่จา ทั้งร่างก็ร่วงลงกับพื้นโดยไม่มีสัญญาณล่วงหน้า!
จางเย่ที่ยืนอยู่ด้านข้างรีบประคองเธอไว้ "เหล่าเหรา!"
"ศิษย์พี่!"
"ศิษย์พี่ใหญ่!"
เหราอ้ายหมิ่นหมดสติไปแล้ว!
คนของสำนักฝ่ามือแปดทิศจึงเพียงทราบว่าสองหมัดของเฉินสี่กับโจวเทียนเผิงนั้นล้วนแฝงพลังภายใน ศิษย์พี่ใหญ่ไม่ใช่ไม่มีเรื่องราวใด เพียงแต่สะกดอาการไว้ ความจริงได้รับบาดเจ็บภายในแล้ว!
พอเกิดเรื่องขึ้น ทุกคนจึงได้เห็น!
คนสำนักใหญ่ตะลึงงัน!
ทันใดก็มีคนร้อง!
"เหราอ้ายหมิ่นไม่ไหวแล้ว!"
"โจรแซ่เหราหมดสติไปแล้ว!"
"อย่าปล่อยให้มันจากไป!"
"ใช่ ไม่ปล่อยพวกมัน!"
"พวกมันรอดไปได้ ต่อไปพวกเราคงไม่มีวันได้อยู่อย่างสงบสุขอีก!"
"ปรมาจารย์โจวถูกสลายพลังฝีมือ! เหราอ้ายหมิ่นช่างกล้า! ปล่อยเธอไปรักษาตัว เกรงว่าต่อไปพวกเราคงไม่มีใครเหลือรอด!"
"แก้แค้นให้ปรมาจารย์โจว!"
"พวกนั้นมีกันสิบกว่าคน! พวกเรามีกันหลายร้อย! เหราอ้ายหมิ่นสู้ไม่ไหวแล้ว! ไม่ต้องกลัว! เข่นฆ่าโจวแซ่เหรา เป็นหน้าที่ของทุกคน!"
"ไม่อาจปล่อยเสือเข้าป่า!"
"ใช่ ไม่อาจปล่อยเสือเข้าป่า!"
ทันทีที่มีสำนักหนึ่งนำ ย่อมมีคนตามมาจำนวนมาก
ฟ่านเหวินที่ประคองเฉินสี่อยู่บนเวทีมองไปทางสำนักฝ่ามือแปดทิศ สูดลมหายใจลึกแล้วกล่าวกับศิษย์คนหนึ่ง "ดูแลเจ้าสำนักให้ดี!" ก่อนลุกขึ้นยืน
อาจารย์ซุนแห่งสำนักฝ่ามือทรายเหล็กกำหมัดแน่น ก้าวขึ้นมาก้าวหนึ่ง
หลวงจีนวัดเส้าหลินทั้งหลายเห็นเข้าก็ถอนใจคำหนึ่ง ก้าวเท้าตามมาเช่นกัน
สิบคน!
ห้าสิบคน!
ร้อยคน!
คนสำนักใหญ่นับไม่ถ้วนกลายเป็นทัพใหญ่!
เห็นดังนั้น คนของสำนักฝ่ามือแปดทิศล้วนใจเต้นไม่เป็นส่ำ!
ซ่งเจียวชี้หน้าอีกฝ่ายกล่าว "นี่หรือคือสำนักใหญ่ที่มีชื่อ? นี่หรือคือสำนักใหญ่ที่เลื่องชื่อขจรขจาย? หนังสือสัญญาเอาชีวิตก็ทำแล้ว! บนเวที พวกเอ็งยังใช้อาวุธลับ ยังลอบโจมตีทำร้ายคน! พอแพ้ ยังจะยกพวกทำร้ายเรา? นี่มันสำนักใหญ่อะไร? นี่มันสมาพันธ์ยุทธภพภาษาอะไร?"
สวีฝาน "ถล่มบรรพบุรุษสำนักเจ้า!"
จ้าวอวิ๋นหลงหยิบอาวุธแล้ว "สู้กับมัน!"
"มา!"
"ตีกับพวกมัน!"
"เกินไปแล้ว! ยังมีสำนักกันอีกไหม?"
"โจวเทียนเผิงฆ่าคน สมาพันธ์บอกว่าเป็นการประลอง ศิษย์พี่ฉันทำร้ายโจรแซ่โจว กลับถูกสมาพันธ์ขู่ฆ่า? มีเหตุผลอะไร? มีเหตุผลอะไร?"
"ศิษย์น้องเล็ก พาศิษย์พี่ใหญ่ไป!"
"ใช่ ศิษย์น้องเล็ก วรยุทธ์เจ้าอ่อนด้อยที่สุด อยู่ที่นี่ก็ช่วยอะไรไม่ได้ พาศิษย์พี่ใหญ่กับเฉินเฉินไป!"
"ผมไม่ไป!"
"รีบไป!"
คนของสำนักใหญ่เข้าใกล้แล้ว!
คนของสำนักเล็กและไร้สังกัดล้วนตกตะลึง ไม่คิดเลยว่าคนสำนักใหญ่กับสมาพันธ์จะกล้าทำเช่นนี้ นี่...นี่มัน... แต่ก็ไม่มีใครกล้าทำอะไร เพราะคนของสำนักใหญ่มีมากเกินไป ฝีมือก็สูงส่งกว่าพวกเขา อีกอย่าง ยังมีเหล่าหลวงจีนของเส้าหลิน ฟ่านเหวินแห่งหัวซาน เจ้าสำนักคุนหลุน ซุนต้าซือแห่งฝ่ามือทรายเหล็ก และยอดฝีมืออีกหลายท่าน ย่อมไม่มีที่ให้พวกเขาสอดมือเข้าไป!
ขณะนั้นเอง จางเย่ก็เอ่ยปาก
จางเย่ส่งเหราอ้ายหมิ่นให้ซ่งเจียว "แบก"
ซ่งเจียวตะลึง "คุณ..."
จางเย่สะบัดมือ "รีบไปให้หมด!"
หลวี่อวี้หู่ "อาจารย์จาง!"
"พาเหล่าเหรากับเฉินเฉินลงเขา!" จางเย่ขยับโยกย้ายที่ คนที่ยืนอยู่ตรงหน้าพวกเขา บัดนี้เหลือทางลงเขาเพียงสายเดียว "ฉันจะขวางพวกนี้ไว้สักพัก"
เหยียนฮุยรีบว่า "แต่คุณก็บาดเจ็บอยู่นะ!"
จางเย่ "ทนได้สบาย"
สวีฝาน "พวกมันมีกันร้อยกว่าคน! ต่อให้เป็นปรมาจารย์ก็รับมือไม่ไหว!"
จางเย่ร้องดัง "รีบพาคนไปเถอะ! ฉันมีวิธีของฉัน! ไม่งั้นก็ไม่มีใครลงไปได้แล้ว!"
"จางเย่! ไปด้วยกัน!" เฉินเฉินร้อง
จางเย่ยิ้ม "พวกเธอไปก่อน ฉันจะตามไป"
หลวี่อวี้หู่ขบฟันกรอด "รอไม่ได้แล้ว! รีบไป!" พูดจบก็อุ้มเฉินเฉินขึ้นมา "อาจารย์จาง! คุณ...ดูแลตัวเองด้วย!"
ซ่งเจียวตาแดงรื้น แบกเหราอ้ายหมิ่นลงเขาไป "ไป!"
สวีฝานกระทืบเท้าคราหนึ่งก่อนตามไป!
เฉินเฉินกรีดร้องอย่างบ้าคลั่ง "จางเย่! จางเย่! จางเย่!"
หลวี่อวี้หู่เองก็น้ำตาแทบไหล แต่กอดเฉินเฉินไว้แน่นไม่ยอมปล่อย ปล่อยให้เธอทุบตีหัวไหล่ของตนเอง ใช้ฝีเท้าวิ่งลงเขารวดเร็วที่สุด!
เหยียนฮุยลังเลอยู่ครู่ก็ไม่ขยับ!
จางเย่ร้อง "เหล่าเหยียน! รีบไป!"
เหยียนฮุยกัดจนฟันแทบแตก หมุนตัวก่อนตามสำนักฝ่ามือแปดทิศลงไป!
เพียงพริบตา ทางลงเขาสายนี้ ก็หลงเหลือแค่จางเย่เพียงคนเดียว!


[Go To Next Chapter]( ./38.md)