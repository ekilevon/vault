##บทที่ 964: ชื่อฉาวโฉ่เช่นนี้ ให้ฉันรับไว้เองเถอะ!
วันเดียวกัน
ข่าวรายงานออกมาทีละชิ้น
"สารคดีเรื่องใหม่ของจางเย่ถูกระงับการออกอากาศล่ะ!"
"หลังจากปลายลิ้น ก็คงไม่มีสารคดีออกมาอีกแล้ว!"
"สารคดีฝุ่นมลพิษ? ไม่ทันฉายก็ตายซะแล้ว!"
"จางเย่หมดความคิดแล้วเหรอ?"
"ช่องสารคดีของซีซีทีวีไม่สามารถสร้างปาฏิหาริย์เหมือนปลายลิ้นได้อีกแล้ว!"
"สารคดีเพื่อสังคมออกอากาศไม่ได้?"
บนเวยป๋อ เหล่าชาวเน็ตล้วนไม่อยากเชื่อ!
"อะไรกัน?"
"แบน? เชี่ย! ฉันยังไม่ทันได้ดูเลย!"
"ทำไมถึงไม่ให้ออกอากาศล่ะ?"
"ฉันน่ะรอสารคดีใหม่ของจางเย่มาตลอดเลยนะ ถึงคราวนี้จะไม่ใช่จางเย่กำกับเอง แต่ว่าเนื้อหาก็เป็นตัวเขาวางแผนให้ ทำไมถึงจะไม่มีแล้วล่ะ?"
"คืนสารคดีฉันมานะ!"
"ซีซีทีวีทำเกินไปแล้ว!"
"ยังไม่รู้ข่าวกันอีกเหรอ?"
"ข่าวอะไร?"
"ก็สมาชิกคนหนึ่งของทีมรายการจีนบนปลายลิ้น เพิ่งตรวจเจอมะเร็งปอดเมื่อหลายวันก่อน!"
"หา?"
"อะไรนะ?"
"อืม เป็นผู้หญิงอายุยี่สิบกว่า ตอนแรกอาจารย์จางก็ไม่ได้จะมากำกับสารคดีนี้หรอก ยังไงก็กำลังจะออกจากซีซีทีวีอยู่แล้ว แต่ว่าคราวนี้เขากลับต้องกลับมาลงมือเอง นั่นเป็นเพราะมะเร็งปอดของเธอเกิดจากมลพิษทางอากาศ!"
"ไม่หรอกมั้ง?"
"มลพิษทางอากาศทำให้เป็นมะเร็งปอดเลยเหรอ?"
"จริงหรือเปล่าน่ะ? อย่ามาขู่ฉันนะ?"
"พนักงานของช่องสิบสี่เป็นมะเร็ง แต่ซีซีทีวียังจะสั่งระงับรายการ? นี่มันไม่คิดถึงหัวใจคนอื่นกันเกินไปไหม? อาจารย์จางยอมได้ยังไงน่ะ?"
"ตอนนี้ฉันยิ่งอยากดูสารคดีชิ้นนี้แล้วสิ! ข่าวบอกว่าฝุ่นมีอันตรายบ้าง มลพิษทางอากาศควรระวังบ้าง แต่ว่าอันตรายยังไงก็ไม่ยอมบอก? ให้ระวังยังไงก็ไม่ยอมพูด? นี่มันยังไงกัน! ทุกคนสับสนไปหมดแล้วนะ! รู้แต่ว่ามีมลพิษ แต่ว่าไม่มีใครรู้ว่าไอ้ฝุ่นมลพิษนี่มันมายังไง! พออาจารย์จางจะบอกพวกเราก็ยังไม่ยอมให้ออกอากาศ?"
ในอินเทอร์เน็ตต่างถกเถียงกันใหญ่โต!
หลายคนด่า CCTV อย่างโกรธแค้น หลายคนยังไม่ทราบว่าเกิดเรื่องอะไรขึ้น
ที่โลกใบนี้นั้น ความรู้ระดับประเทศของฝุ่นมลพิษกับ PM2.5 นั้นยังอยู่ในระยะแรกเริ่ม หลายคนยังไม่เข้าใจ ร้อยละเก้าสิบห้ายังไม่รู้จักสวมใส่หน้ากากเวลาเกิดมลพิษเลยด้วยซ้ำ ทุกคนคิดว่าไม่ใช่เรื่องหนักหนา ไม่จำเป็นต้องตื่นตระหนก ทำให้จางเย่และช่องสิบสี่กระตือรือร้นที่จะทำสารคดีชิ้นนี้ แต่ทว่าบัดนี้ทุกอย่างสูญเปล่าไปแล้ว!
……
สถานี CCTV
ที่ออฟฟิศของช่องสารคดี
เป็นเวลาตกเย็นใกล้เลิกงานแล้ว แต่ทุกคนยังไม่ยอมไปไหน พวกเขาต่างก็โวยวายด่ากัน บางคนถึงขั้นร่ำร้องจะลาออก!
"นี่มันเกินไปแล้ว!"
"ตานตานกำลังจะผ่าตัดแล้วนะ!"
"จะไปบอกตานตานยังไงดี? จะบอกเธอยังไงดี?"
"แบบนี้ไม่ได้นะ!"
"ใช่! เราต้องหาวิธี!"
ฮาฉีฉีโยนของชุดหนึ่งลงบนโต๊ะ "ฉันจะไปคุยกับหัวหน้าสถานีอีกรอบ!"
"ไปด้วยกัน!" จางจั่วก็ทนไม่ไหว!
"ไปด้วยกัน!"
"ไปด้วยกันทั้งหมดนี่แหละ!"
ทุกคนล้วนตอบรับ!
พวกเขาถามตัวเอง พวกเขาไม่ได้ทำอะไรผิด!
พวกเขาถามตัวเอง ข้อมูลทุกชิ้นของพวกเขาต่างไปหามาจากสถาบันระดับสูง!
แล้วทำไมทางสถานีต้องโทษว่าพวกเขาด้วย? ทำไมต้องลงโทษพวกเขา? ทำไมพวกเขาถึงบอกกับประชาชนไม่ได้ว่าฝุ่นมลพิษอันตรายแค่ไหน มีที่มาอย่างไร? ทำไมถึงพูดความจริงกับประชาชนไม่ได้?
พวกเขาไม่เข้าใจ!
ดังนั้นพวกเขาจึงโกรธเคืองอย่างมาก!
อีกด้านหนึ่ง จางเย่ออกจากออฟฟิศมาแล้ว
"ผู้กำกับจาง!"
"ไปด้วยกันเถอะ!"
"ไปหาหัวหน้าสถานีกัน!"
"ผมไม่เชื่อว่าไม่มีทางพูดคุยกันด้วยเหตุผลได้!"
คนของช่องสิบสี่ล้วนกระเหี้ยนกระหือรือ
แต่ขณะนั้นเอง จางเย่กลับกวาดสายตามองทุกคนก่อนกล่าว "ไม่ต้องไปแล้ว ถึงไปก็ไม่มีประโยชน์ ในเมื่อทางสถานีไม่อนุมัติ สารคดีเราก็ไม่มีประโยชน์แล้ว ยังไงก็ออกอากาศไม่ได้หรอก"
ฮาฉีฉี "แต่ว่า!"
"ไม่มีแต่" จางเย่โบกมือ "เลิกงานแล้วกลับบ้านไปให้หมด เรื่องฉายสารคดีนี้ไม่ต้องคิดแล้ว"
จางจั่วถลึงตา "คุณจะบอกว่า ช่างมันเถอะอย่างนั้นเหรอ?"
จางเย่ "แล้วจะให้ทำยังไง? ต้นฉบับเองก็ถูกคนของทางสถานีเอาไปแล้วด้วย"
เสี่ยวหวังไม่อยากเชื่อว่าจางเย่จะพูดเช่นนี้ "ผู้กำกับจาง คุณเป็นอะไรไปแล้ว? นี่ นี่ไม่ใช่สไตล์ของคุณเลยนี่ ถ้าเป็นก่อนหน้านี้ คุณต้อง..."
จางเย่ "ฉันต้องอะไร? ทางสถานีบอกว่าสารคดีของพวกเราร้ายแรงเกินไป ฉันก็จนปัญญา ก็ได้แต่ทำแบบนี้เท่านั้น ทุกคนไม่ต้องวุ่นวายแล้ว กลับบ้านกลับช่องเถอะ"
ฮาฉีฉีโมโห ร้องลั่น "ผู้กำกับจาง! งั้นโรคของตานตานใครจะรับผิดชอบ? ตานตานนอนป่วยอยู่บนเตียง ไม่บ่นอะไรสักคำ แค่ไม่อยากให้มีคนเป็นอย่างเธออีกก็เท่านั้น! แค่อยากให้พวกเราใช้สารคดีนี้บอกต่อประชาชน ให้ทุกคนรู้ถึงความอันตรายของมลพิษทางอากาศ! แน่นอน ฉันรู้ว่าผู้บริหารของสถานีพูดถูกต้อง ต่อให้ข้อมูลที่พวกเราเอามาเป็นความจริง ต่อให้มาจากภาครัฐ แต่ก็ไม่มีหลักฐานทางวิทยาศาสตร์! ตัวเลขก็แค่ตัวเลขที่ได้แต่ทำการศึกษาวิจัย แต่ว่ายังไงก็ยังไม่ใช่ผลลัพธ์ที่จับต้องได้อยู่ดี! แต่ว่า...ต่อให้ผิด ต่อให้ฝุ่นมลพิษไม่มีอันตรายแม้แต่นิดเดียว พวกเราก็ยังอยากบอกเรื่องนี้กับประชาชนอยู่ดี! พวกเราก็อยากจะให้ทุกคนได้ตระหนัก! อยากให้ทุกคนรู้จักฝุ่นมลพิษ อยากให้ทุกคนกลัว ถึงแม้ว่าชาตินี้จะต้องแบกรับชื่อฉาวโฉ่ พวกเราก็ยอม!"
"ใช่!"
"พวกเรายอม!"
"พวกเราไม่กลัวเสียชื่อ! ปีนี้ชื่อพวกเรายังเน่าเหม็นไม่พออีกเหรอ?"
"ผู้กำกับจาง พวกเราปล่อยไปไม่ได้!"
"สารคดีชิ้นนี้พวกเราทุ่มเทแรงใจมากจริงๆ! "
จางจั่วมองตาจางเย่เขม็ง "คุณสัญญากับตานตานแล้วนะ! คุณรับปากเองว่าสารคดีชิ้นนี้ ต้องให้ทุกคนได้ดู!"
ถงฟู่เองกำหมัดแน่น "ผู้กำกับจาง!"
จางเย่ปรายตามองทุกคน "พูดกันจบรึยัง?"
ไม่มีใครพูดอะไร
จางเย่พยักหน้า "อืม พูดจบก็กลับบ้านได้แล้ว เรื่องนี้ไม่ต้องพูดถึงอีก กลับไปทำใจให้สบาย เตรียมทำสารคดีชิ้นใหม่ ถ่ายเรื่องอาหาร ถ่ายเรื่องสัตว์เลี้ยง อะไรก็ได้"
ฮาฉีฉีว่า "คุณคิดแบบนี้จริงๆ เหรอ?"
จางเย่โบกมือ "งั้นเธอจะให้ฉันทำยังไง?"
"ผู้กำกับจาง ถือว่าฉันดูคุณผิดไปแล้ว!" ฮาฉีฉีหมุนตัวจากไป!
จางจั่วอึกอักเหมือนจะพูดอะไร สุดท้ายระบายลมหายใจยาว ก่อนจากไปเช่นกัน!
จางเย่พลันพูด "อีกอย่าง ตอนนี้สื่อกับประชาชนกำลังสนใจเรื่องสารคดีเราอยู่ ในเน็ตก็วุ่นวายใหญ่โต เรื่องนี้จบไม่ลงแน่ กลับไปก็รายงานขึ้นไปหน่อย ขอที่ให้พวกเราเปิดแถลงข่าว ขอห้องประชุมใหญ่สักหน่อย เชิญสื่อเชิญนักข่าวมาให้หมด ฉันจะขึ้นเวทีไปแถลงเรื่องระงับการออกอากาศนี้ด้วยตัวเอง"
ฮาฉีฉีไม่หันหน้ากลับ "รู้แล้ว!"
จางเย่จนปัญญา "นี่เรื่องใหญ่นะ"
จางจั่วหันหน้ากลับมาบอก "เย็นนี้ผมจะเขียนหนังสือขออนุมัติ"
"ดี" จางเย่พยักหน้า
เสี่ยวหวังโมโห "ยังจะแถลง? ยังจะอธิบายอีก? อธิบายอะไรกัน! พวกเราจะไปอธิบายอะไร! เราไม่ได้ทำอะไรผิดสักหน่อย! ผู้กำกับจาง คุณ...ทำไมคุณทำแบบนี้!"
ถงฟู่มองจางเย่ "คุณยังเป็นผู้กำกับจางที่ผมรู้จักอยู่รึเปล่า?"
เสี่ยวหวังลากถงฟู่ "ไปกัน!"
หลังจากแสดงออกอย่างกระฟัดกระเฟียด ทุกคนก็พากันจากไปจนหมด
พวกเขาล้วนพกพาความผิดหวังกลับไป
แค่พริบตาก็ไม่มีใครเหลืออยู่อีก ตอนนี้ในออฟฟิศเหลือแค่จางเย่เพียงคนเดียวเท่านั้น
ด้านนอกฟ้ามืดลงแล้ว มีหมอกฝุ่นมลพิษบดบังแสงจันทร์ เมื่อมองออกไปด้านนอกหน้าต่าง พบว่าค่ำคืนนี้ช่างให้ความรู้สึกหดหู่ แฝงด้วยแรงกดดันอันหนาหนัก และความเปลี่ยวเหงาเลือนราง
จางเย่เดินไปที่ประตูเงียบๆ ปิดประตูของออฟฟิศลง เสียงแกร๊กดังครั้งหนึ่ง เสียงล็อกประตูดังก้องในออฟฟิศอันเงียบสงัด! แล้วเขาหันกลับมาเดินไปเปิดคอมพิวเตอร์เครื่องหนึ่ง เครื่องที่สอง เครื่องที่สาม เครื่องเหล่านี้ มีไฟล์ของสารคดีทั้งหมดอยู่ แต่ว่าเมื่อตอนบ่าย คนของฝ่ายบริหารเข้ามาลบและนำไฟล์เอกสารทั้งหลายไปจนหมด
เขาเปิดคอมพิวเตอร์
เคาะแป้นคีย์บอร์ด
จางเย่กำลังป้อนคำสั่งที่ซับซ้อนชุดหนึ่ง หากให้เซียนคอมพิวเตอร์มาเห็นเขาในตอนนี้ พวกนั้นต้องทราบแน่ว่าจางเย่กำลังกู้ข้อมูลที่ถูกลบบนฮาร์ดดิสก์กลับมา!
ห้า...
สิบ...
ยี่สิบ...
ไฟล์ถูกกู้คืนกลับมาทั้งหมดแล้ว!
ทั้งคลิปสั้นๆ ข้อมูลการสัมภาษณ์ และข้อมูลอื่นๆ ล้วนกลับมาปรากฏบนคอมพิวเตอร์อีกครั้ง!
จางเย่พลันนึกถึงคำพูดของฮาฉีฉีก่อนจากไป และอดหัวเราะออกมาคำหนึ่งด้วยความภาคภูมิใจไม่ได้ อยากให้คนรู้? อยากให้คนตระหนัก? ต่อให้ต้องชื่อฉาวโฉ่ พวกนายก็ยอม?
พูดได้ดี!
นี่แหละลูกทีมของฉัน!
พวกนายแต่ละคน ประเสริฐมาก!
แต่ว่านะ เรื่องคราวนี้ไม่ใช่เรื่องเล็ก เรียกได้ว่าเป็นเรื่องใหญ่เทียมฟ้า! ชื่อฉาวโฉ่เหล่านั้น จะให้พวกนายแบกรับไว้งั้นหรือ? เรื่องที่ต้องสละชีวิตแบบนี้ จะปล่อยพวกนายทำได้ยังไงกัน? พวกนายไร้ยศไร้อำนาจ ล่วงเกินคนแค่หน่อยเดียว ต้องมีคนหาเรื่องยุ่งยากมาให้พวกนายแน่ แล้วถึงตอนนั้นพวกนายจะทำยังไง? ต่างคนมีลูกมีภรรยา มีสามี มีพ่อแม่ แรงกดดันมหาศาลกับชื่ออันฉาวโฉ่แบบนั้น พวกนายมีใครแบกรับไหวบ้าง?
ช่างเถอะ
ฉันคนนี้ ดันเป็นพวกไม่กลัวความยุ่งยาก ฉันคนนี้ ดันไม่กลัวล่วงเกินใคร ฉันคนนี้ ดันมีแต่ความขัดแย้งอยู่เต็มตัว เพราะงั้นจะมีคดีเพิ่มอีกแค่เรื่องเดียว ฉันก็ไม่สนใจหรอกนะ ฉันเป็นหัวหน้าของพวกนาย เวลาที่เกิดเรื่อง ฉันยังจะผลักพวกนายออกไปรับหน้าได้งั้นเรอะ? พวกนายดูถูกฉันจางเย่คนนี้เกินไปแล้ว
เพราะงั้น ชื่อฉาวโฉ่ครั้งนี้ ฉันจะขอรับมันไว้เอง!


[Go To Next Chapter]( ./65.md)