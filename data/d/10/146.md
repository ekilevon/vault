##บทที่ 1046 : คุณต่งครับ สุขสันต์วันเกิด!
บนเวที
มีเสียงของผู้ชมดังไปทั่วทั้งห้องส่ง
"ยังไม่เริ่มอีกเหรอ?"
"เร็วๆ สิ ทนไม่ไหวแล้ว"
"ช้าๆ ได้พร้าเล่มงามน่า! ฮ่าๆ อย่ารีบๆ!"
"แต่นี่มันสิบนาทีแล้วนะ? เหลืออีกห้านาที ใกล้แล้วๆ!"
"อยากเห็นสองคนนี้เจอกันแล้ว!"
"ถ้าพูดถึงเรื่องความสามารถที่แท้จริงล่ะก็ วันเวลาเปรียบกับไม้ใกล้ฝั่งและโจ๊กเกอร์ไม่ได้เลย สัปดาห์นี้สองคนนี้มาชิงแชมป์กันคือสุดยอดมาก!"
"โอ๊ย อยากดูจนทนไม่ไหวแล้ว!"
"พวกนายว่าใครจะชนะ?"
"ถ้าดูตามความพร้อมในวันนี้ล่ะก็ ฉันว่าไม่มีใครชนะไม้ใกล้ฝั่งได้หรอก!"
"ความพร้อมไม่ใช่ทุกอย่างน่า พวกนายยังจำตอนแข่งสัปดาห์แรกได้ไหม? โจ๊กเกอร์ป่วยถึงขนาดนั้น คอก็ย่ำแย่แบบนั้น สภาพมีตรงไหนเรียกว่าพร้อมบ้าง? แต่ว่าทุกคนก็ยังยกเขาให้เป็นแชมป์สัปดาห์แรก! โจ๊กเกอร์น่ะไม่เคยเล่มตามเกมแต่แรกอยู่แล้ว!"
"ยังไม่เริ่มอีกเหรอ?"
เหล่าผู้ชมกระเหี้ยนกระหือรือจะดูเต็มที่แล้ว
ทุกคนต่างเฝ้ารอให้โจ๊กเกอร์กับไม้ใกล้ฝั่งกลับขึ้นเวที
ตรงด้านข้างเวที ดอกไม้ต้องฝนกับปวยเล้งกำลังยืนมองอยู่
ปวยเล้งถาม "พี่ดอกไม้ต้องฝน คุณเชียร์ใครคะ?"
ดอกไม้ต้องฝนยิ้ม "วันนี้ฉันเชียร์ไม้ใกล้ฝั่ง แต่อยากฟังเพลงของโจ๊กเกอร์"
ได้ยินดังนั้นปวยเล้งก็ดวงตาเป็นประกาย "ฉันก็ด้วยค่ะ อยากฟังมากเลยว่าคราวนี้เขาจะร้องเพลงอะไร"
ต่งซานซานมองนาฬิกาข้อมือ เมื่อเห็นว่าใกล้ถึงเวลาก็ก้าวขึ้นมาเตรียมการบนเวที คุยกับเหล่าทีมงานและชี้แจงข้อควรระวัง
ต่งซานซาน "อีกเดี๋ยวส่งไมค์ให้กับผู้เข้าแข่งขันระหว่างรอนะ"
ทีมงาน "ทราบแล้วครับอาจารย์ซานซาน"
ต่งซานซาน "พวกเธอที่ยืนตรงนี้ขยับไปทางขวาอีกหน่อยนะ ตรงนี้บังกล้องเบอร์สามอยู่"
"ครับ"
"ได้ครับ"
หลังจัดการเรียบร้อย ต่งซานซานก็ยืนพักอยู่อีกครู่หนึ่ง แล้วทันใดนั้นเธอก็นึกถึงเรื่องที่หูเฟยพูดขึ้นมาได้ เธอได้แต่ยิ้ม ดูเหมือนว่าเสียวหลวี่กับต้าเฟยจะเตรียมจัดงาน ‘วันเกิด’ ในตนเดือนหน้า แม้จะไม่พูดออกมาตรงๆ แต่ก็มีถามว่าเธอชอบอะไรแบบไหน แสดงว่าพวกเขาคงกำลังเตรียมของขวัญแล้วแน่นอน เพียงแต่ต่งซานซานอายที่จะบอกพวกเขาว่าวันเกิดของเธอนั้นไม่ใช่เดือนหน้า
แต่เธอเกิดวันนี้!
วันนี้เป็นวันเกิดจริงๆ ของเธอ!
เรื่องนี้มีคนรู้แค่ไม่กี่คนเท่านั้น!
เพราะว่าเธอเกิดผิดเวลา พ่อกับแม่จึงจัดการเรื่องเอกสารช้า ทำให้วันเกิดในทะเบียนบ้านและบัตรประชาชนล่วงเลยไปถึงหนึ่งเดือน แต่ว่าข้อมูลวันเกิดของเธอที่เปิดเผยออกไปและที่ลงในอินเทอร์เน็ตนั้นเป็นข้อมูลตามบัตรประชาชน จึงไม่มีใครรู้ว่าเธอเกิดวันนี้ ทุกคนต่างเข้าใจว่าเป็นเดือนหน้ากันทั้งนั้น ตลอดหลายปีมานี้ต่งซานซานก็ไม่ได้อธิบายกับใครและปล่อยเรื่องนี้ผ่านไป ในเมื่อทุกคนคิดว่าวันเกิดเธอเป็นวันนั้น ก็ช่างเถอะ เธอเองก็จนปัญญา
เสียงในหูฟังส่งสัญญาณ
"ทุกหน่วยพร้อม ทุกหน่วยพร้อม นักร้องพร้อมแล้ว"
"นับถอยหลังสิบวินาที"
ต่งซานซานจัดการเสื้อผ้าของตน สายตาทอดมองไปทั่วบริเวณ
"สาม..."
"สอง..."
"หนึ่ง..."
พริบตา รอยยิ้มงดงามก็ปรากฏขึ้นบนใบหน้าของต่งซานซาน "ต่อไปขอเชิญเข้าสู่การแข่งขันรอบตัดสินแชมป์นะคะ ขอเชิญพบกับ -- หน้ากากโจ๊กเกอร์!"
ผู้ฟังต่างกรีดเสียงร่ำร้อง!
"โจ๊กเกอร์!"
"สู้ๆ!"
"ฉันรักคุณ!"
"อยากดู! อยากดูแล้ว!"
"คราวนี้เพลงอะไรดี? กวางตุ้งหรือฮกเกี้ยน?"
"เอ๋? แล้ววงดนตรีล่ะ?"
ยามนั้น โจ๊กเกอร์ก้าวเดินขึ้นเวทีช้าๆ ยังคงไม่รีบไม่ร้อนเช่นเคย
เฉินกวงก็ตระหนักขึ้นได้ "วงดนตรีล่ะ?"
เอมี่ชะงักไป "นั่นสิ ทำไมไม่มีนักดนตรี?"
จากนั้นทุกคนก็ต้องอึ้งเมื่อเห็นโจ๊กเกอร์เดินไปยังที่นั่งของวงดนตรีที่ว่างเปล่า และหยิบเอากีตาร์ไฟฟ้าออกมาตัวหนึ่ง!
ปวยเล้งตะลึง "กีตาร์?"
ดอกไม้ต้องฝนเองก็คาดไม่ถึง "เขาเล่นกีตาร์เป็นด้วย?"
หวังจุยซู "นี่หมายความว่ายังไงกัน?"
เหยาเจี้ยนไฉพูดอย่างสนใจ "จะร้องเองเล่นเองงั้นรึ?"
จางเสียสูดลมหายใจลึก "เขากล้ามาก เวทีแบบนี้ ยังจะร้องเองเล่นเองได้?"
ไม่มีคนช่วย ร้องเองเล่นเองทั้งหมด ทั้งยังใช้กีตาร์ประกอบ ถ้าเป็นตามข้างถนนหรือในบาร์ ย่อมสามารถกระทำได้ แต่บนเวทีใหญ่แบบนี้ มีผู้ชมอยู่มากขนาดนี้ การร้องเพลงหรือเล่นดนตรีเช่นนี้นับว่าเสี่ยงมาก ไม่ใช่สิ่งที่ใครๆ จะสามารถควบคุมได้เลย!
ต่งซานซานชะงักไปเล็กน้อย ก่อนทำการส่งมอบเวทีต่อ และถอยไปยืนอยู่ด้านข้างเวที มองโจ๊กเกอร์ด้วยความสงสัย
โจ๊กเกอร์นั่งลง ปรับท่าทางถือกีตาร์ของตนเอง นิ้วมือกรีดสายกีตาร์ ทดลองเสียงเล็กน้อย
คนทั้งห้องส่งล้วนจับจ้องมองเขา!
ไม่มีใครรู้ว่าเขาจะร้องเพลงอะไรหรือร้องอย่างไร
ไม้ใกล้ฝั่งเองก็เดินมาที่จุดรอขึ้นเวทีโดยไม่รู้ตัว มองโจ๊กเกอร์ที่อยู่ข้างบนนั้น
จางเย่ขยับตัวเปลี่ยนท่าจนถนัด ก่อนยิ้มออกมาเล็กน้อย
ในวันนี้ ด้วยบทเพลงนี้ เขาคิดจะมอบให้กับคนคนหนึ่ง คนที่สำคัญกับเขาอย่างยิ่ง คนที่เขาเคยชมชอบอย่างยิ่ง ทั้งยังเป็นคนที่ร่วมผ่านทุกข์สุขมาด้วยกัน
เขายังจำตอนที่พบเธอครั้งแรกได้ นั่นเป็นคาบเรียนวิชาภาษาอังกฤษในมหาวิทยาลัย สำหรับจางเย่ซึ่งใช้วิธีทำข้อสอบภาษาอังกฤษตอนสอบเข้าแบบเดาสุ่มมั่วนั้น ให้เรียนรู้เรื่องก็แปลกแล้ว ในวันนั้นอาจารย์แจกข้อสอบ เขากำลังปวดเศียรเวียนเกล้า ส่งเสียงโอดครวญอยู่ตรงที่นั่งตนเอง แต่แล้วหญิงสาวที่นั่งอยู่ด้านหน้าก็เหลียวกลับมามอง จากนั้นส่งยิ้มให้เขาครั้งหนึ่ง จางเย่ยังจดจำรอยยิ้มนั้นได้ดีและคงไม่มีวันลืมเลือน จนถึงตอนนี้ เมื่อหลับตา เขายังแทบจะมองเห็นยิ้มน้อยๆ นั้นได้หลังเปลือกตาดำมืด
ทั้งอ่อนโยน
ทั้งงดงาม
จางเย่คลี่ยิ้มออกมา
ฝ่ามือเคลื่อนไหวอยู่บนสายกีตาร์ ท่วงทำนองอันไพเราะดังกังวานขึ้น
เฉินกวงตะลึง "บัลลาด?"
เอมี่อุทาน "คราวนี้เป็นบัลลาดหรือนี่?"
ชั่วขณะ ทุกคนต่างพูดอะไรไม่ได้
โจ๊กเกอร์เปล่งเสียงร้องด้วยน้ำเสียงนุ่มละมุน
"คุณต่งครับ"
"คุณไม่เคยลืมแต้มรอยยิ้มน้อยๆ ของคุณ"
"คุณกับผมนั้นเช่นเดียวกัน ต่างกระหายจะแก่เฒ่า"
"คุณต่งครับ"
"มุมปากของคุณแม้จะตกลง คุณก็ยังคงงดงาม"
"เป็นเหมือนน้ำใสใต้สะพานอันเหอ"
ต่งซานซานชะงักตัวแข็ง!
เหล่าแขกรับเชิญและผู้ชมล้วนงุนงง!
คุณต่ง?
คุณต่งอะไร?
เอมี่หันมองต่งซานซานโดยไม่รู้ตัวแวบหนึ่ง!
เหล่าผู้ชมเองก็ต่างหันมองต่งซานซานโดยไม่รู้ตัวเช่นกัน
โจ๊กเกอร์ยิ้มน้อยๆ เล่นดนตรีพลางร้องต่อไป
"คุณต่งครับ"
"ผมเองก็เป็นสิ่งมีชีวิตที่ซับซ้อน"
"ปากนั้นพูดไปครั้งหนึ่ง แต่ในใจกลับสะท้อนทบทวนซ้ำๆ"
"คุณต่งครับ"
"คืนที่หอกลองนั้น ผ่านไปเร็วเหลือเกิน"
"คนแปลกหน้า โปรดมอบหลันโจวให้ผมสักมวน"
หลังคาบภาษาอังกฤษวันนั้น หญิงสาวได้ใช้ความใจเย็น สอนเขาไปทีละข้อๆ ความจริงตอนนี้พอมาย้อนนึกๆ ดู จางเย่ในวันนั้นฟังคำสอนเหล่านั้นไม่เข้าหูเลย ได้แต่ตอบคำถามเหล่านั้นไปทื่อๆ ขณะจับจ้องมองหญิงสาวคนนั้น พูดอืออืออาอาไปตามเรื่อง ทว่าหญิงสาวกลับไม่ใส่ใจความยากลำบาก ยังคงเพียรสอนตัวเขาที่ตอนปีหนึ่งมีระดับความรู้พื้นฐานภาษาอังกฤษธรรมดาอย่างมาก นั่นเป็นครั้งเดียวที่พวกเขาได้คุยกันมากที่สุด หลังขึ้นปีสอง ทั้งคู่ก็ไม่ค่อยได้คุยอะไรกันมากอีก
จางเย่ทราบดี พวกเขาทั้งสองไม่ได้เกิดมาร่วมหนทางเดียวกัน
คนหนึ่งเจิดจ้าอยู่บนฟ้า
อีกคนต่ำตมอยู่ใต้ดิน
แต่ไม่ทราบเป็นเพราะอะไร หลังจบการศึกษาพวกเขากลับกลายเป็นเพื่อนที่สนิทกันที่สุด เธอบอกเขาว่าเธอไม่อยากแต่งงาน เธอบอกเขาถึงเรื่องราวหลายประการ ในสายตาคนอื่น เธอเป็นหญิงสาวที่รักในเสียงหัวเราะ รักที่จะเย้าแหย่ผู้คน แต่ตัวเธอคนที่คนอื่นๆ รู้จัก ที่แท้แล้วกลับไม่ใช่ต่งซานซานตัวจริง
แต่ฉันรู้จักตัวจริงของเธอ
หนักแน่น
รักความเสรี
ทั่วทั้งร่างงดงามนั้น กลับเต็มไปด้วยเรื่องราวทุกข์ทนมากมาย
จางเย่หลับตาลง เสียงร้องเอื้อนเอ่ยถ้อยคำ
“เพราะอย่างนั้น เรื่องทั้งหมดนั้นอาจจะไม่เป็นจริง”
“คุณต่งครับ คุณไม่ใช่เพื่อนร่วมชั้นหญิงที่ไร้ทุกข์ร้อนคนนั้น”
“รู้จักกับม้าป่าตัวหนึ่ง แต่ที่บ้านกลับไม่มีทุ่งหญ้าเขียว”
“คุณต่งครับ เรื่องนี้ทำให้ผมรู้สึกสิ้นหวัง”
ทุกคนต่างขนลุกวูบ!
ถูกบทเพลงที่ไม่คาดคิดนี้ขุดดึงช่วงเวลาในวัยเยาว์ให้หวนกลับมาโดยไม่อาจควบคุม!
เฉินกวง "นี่..."
หวังจุยซูอ้าปากค้าง "เขา เขาร้องเพลงนี้ให้ใครน่ะ?"
ไม้ใกล้ฝั่งและดอกไม้ต้องฝนเองก็หันมองต่งซานซานอย่างตื่นตกใจ!
ต่งซานซานตะลึง นัยน์ตาแดงรื้น เธอมองชายหนุ่มที่ร้องเพลงบนเวทีโดยไม่กะพริบตา ภาพความทรงจำมากมายผุดท่วมในหัวใจ!
เธอคล้ายมองเห็นภาพเหล่านั้นปรากฏอยู่ตรงหน้านี้เอง!
หวั่นไหว!
สับสน!
ตกตะลึง!
จางเย่เองก็มีความรู้สึกอยู่ในใจมากมายเช่นกัน เขายังจดจำได้ถึงสมัยเรียนมหาวิทยาลัย พวกเขาทั้งกลุ่มวันๆ เอาแต่คุยหัวเราะเฮฮาส่งเสียงโวยวาย เมื่อนึกไปถึงตอนที่เรียนจบการศึกษา หญิงสาวได้มาพูดคุยกับเขาถึงตอนสมัยที่ยังเรียนอยู่ ในครั้งนั้นเธอพูดด้วยความรู้สึกเช่นไรนะ เป็นความคิดถึง ที่แฝงเร้นด้วยความสะเทือนใจ หรือจะเรียกว่าความเสียใจกันหนอ?
จางเย่นิ้วมือยังคงดีดกีตาร์ เปล่งเสียงร้องเพลงที่ออกมาจากใจ
"คุณต่งครับ"
"คุณปิดหนังสือลง บอกเล่าถึงเรื่องกาลก่อน"
"บอกว่าเรื่องราวที่ผ่านมาล้วนช่างมันเถอะ อย่างไรยังมีพรุ่งนี้"
"คุณต่งครับ"
"คุณคงรู้ว่าผมพูดคำว่าลาก่อนมามากพอแล้ว"
"ในเช้าเดือนพฤษภาฯ ในที่สุดผมก็หลับไม่ลง"
“เพราะอย่างนั้น เรื่องทั้งหมดนั้นอาจเป็นจริง”
“คุณต่งครับ คุณไม่ใช่เพื่อนร่วมชั้นหญิงที่ไร้ทุกข์ร้อนคนนั้น”
นัยน์ตาของต่งซานซาน ไม่ทราบหยดน้ำตาร่วงหล่นลงตั้งแต่เมื่อใด!
เพลงนี้เป็นเพลงที่มอบให้กับฉันงั้นหรือ?
โจ๊กเกอร์!
นาย...รู้จักฉันใช่รึเปล่า?
โจ๊กเกอร์ยังคงร้องต่อไป
“รู้จักกับม้าป่าตัวหนึ่ง แต่ที่บ้านกลับไม่มีทุ่งหญ้าเขียว”
“คุณต่งครับ เรื่องนี้ทำให้ผมรู้สึกสิ้นหวัง”
“เพราะอย่างนั้น เรื่องทั้งหมดนั้นอาจเป็นจริง”
"ใครจะยอมแบกรับความลำบาก เพื่อปลอบประโลมผู้เยาว์ที่ไร้เดียงสาเหล่านั้น"
"ผมอยากจะเป็นเหมือนคุณ ไม่สนใจเรื่องราวเหล่านั้น"
"สู้ๆ นะครับ"
"คุณต่ง"
เสียงกีตาร์พลันขาดหาย
โจ๊กเกอร์หยุดมือลง
เขาหันมองไปทางต่งซานซาน และเปล่งคำร้อง
"สุขสันต์วันเกิด"
"คุณต่ง"
เสียงดีดกีตาร์ดังขึ้นอีกครั้ง
ทำนองเพลงและเสียงร้องดังกังวานก้องไปทั่วทั้งห้องอัด
เมื่อได้ยินประโยคสุดท้าย หลายคนก็ต่างก็ตระหนักได้แล้ว!
หูเฟยยิ้ม "ที่แท้ไม่ใช่เพลงที่มอบให้อาจารย์ต่งซานซานสักหน่อย"
เสียวหลวี่ปาดเหงื่อ "นั่นสิคะ ฉันตกใจเลยนะเนี่ย คิดว่าโจ๊กเกอร์กับอาจารย์ซานซานรู้จักกันเสียอีก"
เหล่าผู้ชมพากันระบายลมหายใจเช่นกัน
"วันเกิดของต่งซานซานเดือนหน้าใช่ไหม?"
"ใช่ เดือนหน้า!"
"งั้นนี่ก็ไม่ใช่เพลงที่แต่งให้เธอสิ!"
"ฉันบอกแล้ว ตกใจหมด!"
หลังฟังประโยคสุดท้ายของโจ๊กเกอร์ มีเพียงต่งซานซานที่ปฏิกิริยาแตกต่างจากคนอื่น มือที่ถือไมโครโฟนของเธอชาวาบจนสะท้าน หญิงสาวได้แต่อึ้งตะลึง งี่เง่า! ไม่มีใครรู้ว่าความจริงเธอเกิดวันนี้ คนที่รู้เรื่องมีน้อยมาก! ดังนั้นบัดนี้ต่งซานซานจึงแน่ใจอย่างยิ่งว่าโจ๊กเกอร์ต้องรู้จักเธอแน่นอน!
สุขสันต์วันเกิด?
นายรู้ได้ยังไง!
นายรู้วันเกิดจริงๆ ของฉันได้ยังไง?
นายเป็นใคร?
โจ๊กเกอร์!
นายเป็นใครกันแน่?


[Go To Next Chapter]( ./147.md)