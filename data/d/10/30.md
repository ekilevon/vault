##บทที่ 930 : หนังสือทักษะมวยไทเก๊กสองพันเล่มพอไม่พอ?
บรรยากาศงานชุมนุมใหญ่เปลี่ยนเป็นแปลกพิกล!
คนทั้งหมดต่างหันมองกันด้วยสีหน้าว่างเปล่า ทั้งอึ้งตะลึงทั้งสับสน ภาพบนเวทีต่อสู้กับที่พวกเขาจินตนาการไว้ในใจแตกต่างกันโดยสิ้นเชิง ต่างชนิดหน้ามือเป็นหลังเท้า! โดยเฉพาะสรรพนามแต่ละคำที่พ่นออกมาอย่างไม่มีเกรงใจจากปากของ ‘เฉินเจิน’ ยิ่งทำให้ทุกคนตะลึงพรึงเพริด!
ยัยเหรา?
คุณแม่ง?
ไสหัวน้องสาวคุณสิ?
แม้ผู้คนสำนักใหญ่ที่มาร่วมชุมนุมวันนี้จะตอบรับคำร้องของสองปรมาจารย์ ร่วมประณามเหราอ้ายหมิ่น แต่พวกเขาด่าอย่างมากก็แค่ ‘นางจิ้งจอกเหรา’ ที่แทบจะไม่นับเป็นคำด่า ในยุคสมัยที่คำว่า ‘แม่งเชี่ย’ ปลิวว่อนในอินเทอร์เน็ต คำว่านางจิ้งจอกนั้นกลายเป็นธรรมดายิ่งกว่าธรรมดา เพราะอย่างไรอีกฝ่ายก็เป็นถึงปรมาจารย์ ซ้ำยังเป็นปรมาจารย์ที่ได้ชื่อว่าร้ายกาจที่สุด ดูจากวีรกรรมไล่ทำลายโรงฝึกสาขาของสำนักมวยสกุลโจวทั่วประเทศในเวลาเพียงครึ่งปี ดังนั้นต่อให้มีจิตใจกล้าแข็งขวัญเทียมฟ้าปานใด ก็ไม่มีใครกล้าเอ่ยวาจาต่อหน้าเหล่าปรมาจารย์ โดยเฉพาะเหราอ้ายหมิ่นคนนี้
ด้วยเหตุนี้ เมื่อเห็น ‘ชาวยุทธ์ไร้สำนักเฉินเจิน’ ผู้นั้นกล้าใช้วาจาด่ากระทบเหราอ้ายหมิ่น คนสำนักใหญ่จึงย่อมตกใจสุดขีด!
เจ้าเรียกนางว่ายัยเหรา?
ซ้ำยังพูดคุณแม่ง? น้องสาวคุณสิ?
บัดซบเอ๊ยเจ้าจะบ้าบิ่นเกินไปแล้ว!
ความบ้าบิ่นของเจ้าแม่งทะลุสวรรค์ชั้นฟ้าไปแล้ว!
ฟ่านเหวินแห่งสำนักหัวซานสีหน้าตื่นตระหนก!
อาจารย์ซุนแห่งสำนักฝ่ามือทรายเหล็กเองก็อ้าปากค้าง!
เหล่าคนสำนักใหญ่ล้วนมีสภาพเดียวกัน คนสำนักเล็กและไร้สำนักนั้นยิ่งกว่า ต่างตกใจจนเข่าแทบทรุด!
หลิวอี้จ่างเป็นลม “นั่นมันปรมาจารย์เชียวนะ!”
“ไอ้น้องเฉินเจินแม่งพูดกับนางเช่นนี้เชียวรึ?” หลี่เฉวียนเหนิงทึ่ง
“เขารู้จักกับผู้อาวุโสเหราหรือ?” เหอป้าเต้าพูดอย่างไม่อยากเชื่อ
“เป็นไปไม่ได้!” หลิวอี้จ่างร้อง
เหยียนฮุยซึ่งดึงเฉินเฉินอยู่ รำพึงตาค้าง “นี่ นี่มันไม่มีเหตุผลเลย!”
ผู้คนล้วนสับสน!
“เขาเป็นชาวยุทธ์ไร้สำนักเหมือนพวกเราไม่ใช่เหรอ?”
“พี่น้องเฉินขึ้นไปก็กล้าด่าคนได้อย่างไร! ซ้ำยังด่าปรมาจารย์อีก?”
“ฉะ…”
“ ‘เฉินเจิน’ ผู้นี้เป็นใครกันแน่?”
บนเวทีต่อสู้
จางเย่กับเหราอ้ายหมิ่นไม่ได้แยแสผู้คนรอบๆ สักนิด ยังคงเถียงกันฉอดๆ
เหราอ้ายหมิ่น “รีบไสหัวไป เรื่องนี้ไม่เกี่ยวกับนาย!”
จางเย่ “ตอนนี้เกี่ยวแล้ว!”
เหราอ้ายหมิ่น “ฝีมืออย่างนาย อย่ามาเกะกะ!”
จางเย่แค่นเสียง “เฮอะ คุณอย่าเพิ่งมาดูถูกฝีมือผมดีกว่า คุณคนเดียวเจอปรมาจารย์สองคนไหวรึไง? ต้องมีคนช่วยคุณถ่วงเวลาไว้คนหนึ่ง พวกศิษย์น้องคุณช่วยไม่ได้ งั้นก็ให้ผมจัดการเอง!”
เหราอ้ายหมิ่นไม่ได้ปฏิเสธเขาแต่อย่างใด เธอมองเขา “นายไหวงั้นรึ?”
จางเย่ “ไม่ไหวก็ต้องไหว!”
“นี่คือดวลเป็นตายนะ!” เหราอ้ายหมิ่นเตือน
จางเย่ “ผมรู้”
เหราอ้ายหมิ่น “นายจะเอาอะไรไปสู้?”
จางเย่คำรามออกมา “เรื่องนั้นคุณไม่ต้องสนใจ ผมมีวิธีของผมอยู่!”
เหราอ้ายหมิ่นหรี่ตามองเขาอีกครั้ง “ฉันจะถามอีกรอบ นายแน่ใจนะว่าไหว?”
จางเย่คุย “ก็ตราบเท่าที่คุณไม่มาเป็นตัวถ่วงผมนั่นล่ะ!”
เหราอ้ายหมิ่น “ตายขึ้นมาฉันไม่รับผิดชอบนะ”
จางเย่หัวเราะ “คุณระวังแค่ตัวเองไปเถอะน่า”
จางเย่รู้ใจเหราอ้ายหมิ่น เหราอ้ายหมิ่นก็รู้ใจเขาดี ทั้งคู่คุ้นเคยกันมานาน แค่สบตากันไม่กี่ทีก็รู้ว่าอีกฝ่ายกำลังคิดอะไร
อีกด้าน
ซ่งเจียวกล่าวอย่างรู้สึกทึ่ง “ในโลกนี้ยังมีคนกล้าพูดกับศิษย์พี่ใหญ่แบบนี้อยู่ด้วยหรือ? นี่มัน…”
สวีฝานเองก็สับสน “ทำไมศิษย์พี่ใหญ่ถึงไม่โกรธล่ะ?”
จ้าวอวิ๋นหลงได้แต่อุทาน “เชี่ย!”
เหล่าศิษย์สำนักฝ่ามือแปดทิศอย่างพวกเขานับเป็นคนที่รู้จักเหราอ้ายหมิ่นดีที่สุด บางคนเห็นเธอมาตั้งแต่เล็กจนโต เรื่องนิสัยเสียและความปากร้ายของศิษย์พี่ใหญ่คนนี้ พวกเขาก็รู้ดีกว่าใคร ฉะนั้นภาพตรงหน้าจึงทำให้พวกเขาตกใจอย่างยิ่ง! ไม่มีใครกล้าพูดแบบนี้กับศิษย์พี่ใหญ่หรอก!
เฉินสี่จ้องจางเย่ด้วยสีหน้าฉงน
โจวเทียนเผิงเองก็หน้านิ่ว
ยามนี้ในใจของทุกคนบังเกิดคำถามหนึ่ง—— ‘เฉินเจินผู้ไร้สังกัดสำนัก’ ผู้นี้ ที่แท้เป็นใครกันแน่??
ทันใดนั้น ขณะที่เหยียนฮุยไม่ทันระวัง เฉินเฉินก็สะบัดตัววิ่งหนีไป เขารีบวิ่งตาม “เฮ้ย หนูจะไปไหนน่ะ!”
เฉินเฉินวิ่งออกมาจากกลุ่มคน ตรงไปทางสำนักฝ่ามือแปดทิศ เมื่อมาถึงก็ร้องเรียก “ยัยซ่ง ตาสวี ตาจ้าว ตาหลวี่!”
คนสำนักฝ่ามือแปดทิศตกใจสะดุ้งโหยง!
“เฉินเฉิน?”
“ไอ้หยา!”
“ยัยตัวแสบน้อยทำไมมาอยู่นี่ได้?”
“ใช่เฉินเฉิน!”
“เป็นเธอจริงๆ ด้วย!”
เหล่าศิษย์สำนักฝ่ามือแปดทิศพลันรีบมาพาเฉินเฉินไป!
ซ่งเจียวเอ็ด “แอบหนีมาคนเดียวได้ยังไง? ที่นี่อันตรายมากนะ!”
เฉินเฉินชี้นิ้วไปบนลานประลอง “หนูมากับเขา”
สวีฝานพูดอย่างมึนงง “มากับเขา?”
จ้าวอวิ๋นหลงกล่าวอย่างยากจะเข้าใจ “ทำไมเธอถึงมากับ ‘เฉินเจิน’ ได้ล่ะ? เธออยู่ที่เมืองหลวงไม่ใช่เหรอ?”
ยามนี้เอง หากว่าหลวี่อวี้หู่ยังไม่รู้อีกว่า ‘เฉินเจิน’ คือใคร เขาก็คงเป็นไอ้โง่แล้วจริงๆ หลวี่อวี้หู่ได้แต่เผยสีหน้าฝืดเฝื่อน “คนผู้นี้…ที่แท้ไม่ได้ชื่อเฉินเจิน!”
“หา?”
“นี่ใครกันแน่?”
“ศิษย์น้องเล็ก เจ้ารู้จักเขารึ?”
“คนผู้นี้อยู่สำนักไหนกัน?”
หลายคนรีบถาม
หลวี่อวี้หู่ปาดเช็ดเหงื่อตรงหน้าผาก “ไม่ใช่แค่ข้านะที่รู้จักเขา พวกเจ้าเองก็รู้จัก!”
ซ่งเจียวงุนงง “พวกเราเองก็รู้จัก?”
สวีฝานตอบทันที “ไม่มีทางน่ะ!”
จ้าวอวิ๋นหลงถาม “ในยุทธภพมีคนสุดยอดเช่นนี้ด้วยหรือ? ข้าไม่คุ้นเลย!”
ศิษย์อีกคนของสำนักฝ่ามือแปดทิศถามขึ้นมา “หรือว่าจะเป็นผู้ยิ่งใหญ่ในยุทธภพกัน?”
“เขาเป็นผู้ยิ่งใหญ่น่ะไม่ผิด แต่ไม่ใช่ผู้ยิ่งใหญ่ของยุทธภพนี่สิ!” คนที่อยู่รอบๆ มีคนนอกอยู่ด้วย หลวี่อวี้หู่จึงไม่พูดชื่ออีกฝ่ายออกมา “ไม่น่าเป็นไปได้เลย! เขาที่ข้ารู้จัก ไม่น่าเคยฝึกยุทธ์อย่างพวกเราด้วยซ้ำ! เขาเป็นคนที่ไม่มีความเกี่ยวข้องอะไรกับยุทธภพเลยแม้แต่น้อย! ทำไมเขาถึงมาอยู่ที่นี่ได้!”
เหยียนฮุยอุทานออกมา หัวสมองคิดเร็วรี่ ฉับพลันนั้นเขาก็หันไปจ้องมอง ‘เฉินเจิน’ บนเวทีต่อสู้ด้วยสีหน้าไม่อยากเชื่อ เขาเองก็จำได้แล้ว!
เชี่ย!
เป็นเขา!
ฉันก็ว่าแล้วว่าแม่งคุ้นๆ!
หลังจากที่รู้ว่าคนผู้นี้คือใคร เหยียนฮุยก็ยิ่งตื่นตระหนก! ทำไมไปที่ไหนก็มีแต่เงาก็ไอ้หมอนี่อยู่ทั่ว? พอนึกย้อนไปถึงเรื่องที่คนผู้นี้นำพาชาวไร้สำนักอาละวาดเมื่อวาน ภาพที่งานชุมนุมใหญ่ยังไม่ทันจะเริ่มก็ตีกันแล้ว เหยียนฮุยก็เหมือนเห็นคำว่า ‘เชี่ย’ นับหมื่นคำผุดลอยขึ้นมา!
พวกหลิวอี้เฉวียนกับหลิวอี้จ่างที่อยู่ไกลๆ ก็ยิ่งมึนงง!
“ทำไมเด็กของเฉินเจินถึงวิ่งไปโน่นล่ะ?”
“คนของสำนักฝ่ามือแปดทิศรู้จักเด็กคนนั้นกันหมด?”
“หา? ที่แท้เฉินเจินก็รู้จักกับเหราอ้ายหมิ่นจริงๆ ด้วย!”
“สองคนนี้มีความสัมพันธ์กันยังไง?”
“ข้านึกออกแล้ว นี่คือลูกกำพร้าของน้องสาวและน้องเขยเหราอ้ายหมิ่น!”
“เจ้าว่าอะไรนะ?”
“คือเด็กคนนั้นรึ?”
“เด็กน้อยในปีนั้นโตขึ้นมาขนาดนี้แล้ว?”
“นี่มัน…”
เหล่าชาวยุทธ์พากันแตกตื่น!
ข่าวนี้ช่างใหญ่หลวงนัก ทุกคนต่างยิ่งสงสัยในสถานะของ ‘เฉินเจิน’ หนักกว่าเดิม ลูกของน้องสาวเหราอ้ายหมิ่น ทำไมถึงมากับเขาได้? ทำไมเหราอ้ายหมิ่นถึงไว้ใจให้เขาดูแลเด็กคนนี้? นี่ไม่ใช่เรื่องธรรมดาแล้ว!
โจวเทียนเผิงจ้องมองเฉินเฉินน้อยอยู่นาน
เฉินสี่มองพวกเขาทั้งสอง “ตกลงกันเสร็จแล้วหรือยัง?”
จางเย่ตอบเรียบๆ “เสร็จแล้ว สองต่อสอง!”
เฉินสี่ถาม “เดิมทีคือสามต่อสาม พวกเจ้าแน่ใจนะว่าไม่ต้องมีคนที่สามแล้ว?”
“ไม่จำเป็น!” จางเย่ตอบ
เหราอ้ายหมิ่นไม่กล่าวคำ แต่ท่าทางของเธอก็บอกทุกอย่างชัดอยู่แล้ว
ท่าทีเช่นนี้ของเธอทำให้ผู้คนต้องตกตะลึงไปอีกครั้ง หมายความว่าอย่างไรกัน? เหราอ้ายหมิ่นต้องการจะร่วมมือกัน ‘เฉินเจิน’ รับมือกับสองปรมาจารย์เฉินสี่และโจวเทียนเผิงจริงๆ? ไม่ปฏิเสธ? ไม่กลัวเขาเป็นตัวถ่วงงั้นหรือ?
เฉินสี่เองก็คาดไม่ถึงเช่นกัน!
โจวเทียนเผิงกล่าว “ลงนามเถอะ!”
ทันใดนั้น ศิษย์สำนักมวยสกุลโจวคนหนึ่งที่อยู่ด้านล่างเวทีก็นำ ‘หนังสือยินยอม’ ในการดวลเป็นตายฉบับหนึ่งขึ้นมา เห็นได้ชัดว่ามีการเตรียมเอาไว้นานแล้ว ศิษย์ผู้นั้นประกาศ “เมื่อลงนามแล้ว เป็นตายรับผิดชอบตนเอง!”
โจวเทียนเผิงหยิบพู่กันเขียนชื่อตนเองลงไป
ตามมาด้วยเฉินสี่ เขาคว้าพู่กันขีดๆ ชื่อลงไปสองตัวอักษร
ขึ้นชื่อว่าเป็นคนในหมู่ผู้ฝึกยุทธ์ วันๆ มีแต่พวกแลกหมัดต่อยเตะ คนที่ชื่นชอบการเขียนอักษรก็พอมีบ้าง แต่เห็นได้ชัดว่าเขาทั้งคู่เป็นข้อยกเว้น ดังนั้นชื่อที่เขียนออกมาจึงดูน่าเกลียดประหนึ่งไก่เขี่ย
จางเย่ชำเลืองมองแล้วยิ้มขำ เข้าไปจับพู่กัน รัศมีทั้งกายพลันเปลี่ยนไปในทันที จรดพู่กันลงไปประดุจมังกรเหินหงส์ร่ายรำ ตวัดเขียนชื่อเสร็จทันใด
อันนามนั้นคือเกียรติภูมิไม่ผันแปร!
ลงชื่อ : เฉินเจิน
เหราอ้ายหมิ่นเองก็ลงชื่อ อีกทั้งยังมองชื่อแซ่ที่จางเย่เขียนทีหนึ่ง “…”
ตัวอักษรของจางเย่ช่างงดงามประณีต แม้กระทั่งคำว่า ‘งดงาม’ ยังไม่อาจใช้บรรยายได้ อักษรสองตัวนี้คล้ายประหนึ่งชิ้นงานศิลปะ ฝีพู่กันอันเปี่ยมด้วยชีวิตชีวาทั้งยังหนักแน่นนั้นไม่เพียงแต่ดูมีพลัง ทว่าลายเส้นยังสื่อถึงความเสรีไร้สิ้นสุด เมื่อมองเห็นฝีพู่กันอันสูงส่งเช่นนี้ก็ทำให้คนทั้งสนามต้องตื่นตะลึงไปอีกครั้ง!
เทียบกับลายมือของจางเย่แล้ว เฉินสี่กับโจวเทียนเผิงค่อนข้างรู้สึกหน้าชา
ชาวยุทธ์คนอื่นๆ ก็ค่อนข้างพูดไม่ออก อันธพาลผู้หนึ่งที่ใช้ก้อนอิฐเป็นอาวุธลับซัดใส่คนอื่น ไอ้คนที่อยู่ๆ ก็ออกมาตะโกนด่าชาวบ้านหน้าตาเฉย เชี่ย ทำไมเขียนตัวหนังสือสวยขนาดนี้! ทั่วทั้งยุทธจักร เกรงว่าจะไม่มีผู้ใดเขียนอักษรพู่กันได้ดีเท่าเขาแล้ว!
ลงนามดวลเป็นตายเสร็จสิ้น!
บรรยากาศเริ่มตึงเครียดขึ้นมาอีกครั้ง!
คนสมาคมศิลปะการต่อสู้แห่งชาติประกาศ “การดวลเป็นตายจะเริ่มในอีกสิบนาทีให้หลัง โปรดเตรียมตัว!”
เฉินสี่นั่งลงบนลานประลอง หลับตาลง
โจวเทียนเผิงสูดหายใจลึก ไม่ได้นั่งลง และยืนทำสมาธินิ่งอยู่ตรงนั้น ลมหายใจค่อยๆ แผ่วลง สิบกว่าวินาทีจึงหายใจเข้าออกลมหนึ่ง
เหราอ้ายหมิ่นเองก็ไม่ต่างกัน
เหล่าชาวยุทธ์ล้วนมีวิธีทำสมาธิของตน ก่อนศึกดวลเป็นตาย ย่อมต้องเตรียมตัวจัดระเบียบอารมณ์และร่างกายให้อยู่ในสภาพพร้อมที่สุด
มีเพียงจางเย่ที่แตกต่าง หมอนี่ไม่ไปเตรียมตัวอย่างคนอื่น เพราะเขามีเรื่องอื่นต้องทำ ตอนที่เหราอ้ายหมิ่นถามเขาว่าจะไหวหรือ ความจริงจางเย่รู้ดีอยู่แก่ใจ ว่าเขาไม่ไหวแน่ อย่างน้อยสภาพเขาในตอนนี้ก็ไม่ใช่คู่มือของปรมาจารย์แน่นอน เขาได้กินผลเพิ่มสถานะอย่างพันลูกเข้าไปก็จริง แต่พวกปรมาจารย์นั้นฝึกฝนมาทั้งชีวิต นี่คือผู้มีพลังยุทธ์สูงสุดในยุทธภพ เรื่องศักยภาพร่างกายของพวกเขาก็คงไม่ด้อย ต่อให้ไม่ต้องกินผลเพิ่มสถานะต่างๆ เหมือนจางเย่ ก็คงไม่ต่างกันนัก บวกกับทักษะที่พวกเขาฝึกล้วนเป็นทักษะภายใน นอกจากศักยภาพร่างกายภายนอกแล้ว กำลังแทบมั้งหมดก็อยู่ ‘ภายใน’ แถมยังมีเรื่องพลังลมปราณที่จางเย่ไม่อาจเข้าใจทั้งขอบเขตทั้งวิธีการนั่นอีก คิดจะอาศัยเพียงพละกำลังทั้งหมดไปสู้กับพวกเขา เกรงว่าต่อให้จางเย่มั่นใจเพียงใดก็รู้ว่าไม่อาจเป็นไปได้!
แต่จางเย่กลับก้าวฉับขึ้นลานประลอง ลงนามสัญญาดวลเป็นตายโดยไม่ลังเลเลยแม้แต่น้อย!
เพราะเขาเดือดจัดแล้ว!
เพราะเขายังมีมวยไทเก๊ก!
ร้อยเล่มไม่พอ?
งั้นห้าร้อยเล่มเป็นไง?
ห้าร้อยเล่มไม่พอ?
งั้นพันเล่มพอไหม?
พันเล่มก็ยังไม่พอ?
แม่งเถอะ!
ถ้างั้นสองพันเล่มล่ะพอไม่พอ!?


[Go To Next Chapter]( ./31.md)