##บทที่ 1113 : การช่วยเหลือของจางเย่!
เวลาเที่ยงตรง
ที่สมาคมหมากกระดานแห่งประเทศจีน
บริเวณด้านนอกสมาคมถูกนักข่าวรุมล้อมเต็มไปหมด!
มีทั้งสถานีโทรทัศน์ สำนักหนังสือพิมพ์ สำนักข่าวออนไลน์ ตอนนี้สมาคมหมากกระดานแห่งประเทศจีนกลายเป็นจุดสนใจและเป็นประเด็นพูดคุยของคนทั้งประเทศ แม้กระทั่งประเทศอื่นอย่างเกาหลี ญี่ปุ่นก็ยังจับตาดูความเคลื่อนไหวของสมาคมหมากฯ เพราะถึงอย่างไรประเทศจีนก็ยังคงเป็นอันดับหนึ่งในด้านหมากล้อมของทวีปเอเชีย เซียนหมากล้อมสิบอันดับแรกของโลกเป็นคนจีนอยู่ถึงครึ่งหนึ่ง ที่เหลือจึงจะเป็นเซียนหมากล้อมจากประเทศเกาหลีและญี่ปุ่น!
“ประธานซ่านอยู่ไหมคะ”
“เซี่ยงหรงเก้าดั้งอยู่หรือไม่?”
“ฉันมาจากซีซีทีวี ขอสัมภาษณ์หน่อยได้หรือเปล่าคะ?”
“ผมมาจากสถานีบีทีวี อยากสัมภาษณ์ฉางเหอเก้าดั้งสักครู่!”
“หากชินจิเก้าดั้งแพ้ ทางเราจะตอบรับคำท้าหรือเปล่าคะ?”
“ขอถามเซี่ยงหรงเก้าดั้งมีความมั่นใจว่าจะเอาชนะได้ไหมครับ”
สมาคมหมากฯ มีคนแน่นขนัดจนแทบแตกระเบิดแล้ว!
“โปรดรอสักครู่ครับ!”
“พวกอาจารย์กำลังประชุมกันอยู่ครับ!”
“อย่าเบียดกัน กรุณารอหน่อย!”
เหล่าเจ้าหน้าที่พยายามรับหน้าบรรดานักข่าวและสื่อ
ที่ด้านใน
เหล่านักหมากล้อมอาชีพหลายสิบชีวิตมารวมตัวกัน สีแต่ละคนหน้าไม่สู้ดีนัก ภายใต้การพูดคุยวิเคราะห์กระดานหมากที่เฉินอิงทวนเกมให้ของเซี่ยงหรงเก้าดั้งและหลี่อี้เก้าดั้ง ในที่สุดทุกคนก็ได้ดูการปะทะกันระหว่างปีเตอร์กับเฉินฉือเก้าดั้งจนจบ ผลปรากฏว่าต่างถูกความ ‘อัจฉริยะ’ ของปีเตอร์สั่นคลอนจนตกตะลึง!
สวีหานแปดดั้งผวา “นี่มันเวอร์เกินไปแล้ว!”
“มันคิดเป็นจริงๆ ด้วย!” เถียนเหวยเหว่ยหน้าซีดเผือด!
หูเลี่ยงเจ็ดดั้งไม่อยากเชื่อ “เป็นไปไม่ได้!”
หลี่อี้เก้าดั้งสูดลมหายใจ “แต่ว่าในบางตา มีกลยุทธ์ที่ใช้ได้โดยมนุษย์เท่านั้นพวกเครื่องจักรไม่มีทางเดินได้ แต่เอไอตัวนี้กลับทำได้ได้ยังไง นี่ไม่ใช่ของที่จะลอกเลียนแบบได้ง่ายๆ นะ!”
“ชินจิเก้าดั้งจะชนะไหวไหม”
“ไม่รู้เหมือนกัน!”
“ตอนนี้ทุกคนอึ้งไปหมดแล้ว!”
“ใช่ ไม่มีใครรู้อะไรเกี่ยวกับไอ้ปีเตอร์นี่เลย!”
“พวกเรามีข้อมูลเกี่ยวกับมันน้อยเกินไป แต่มันกลับสามารถเข้าถึงข้อมูลต่างๆ ทั้งจากอินเทอร์เน็ตและโทรทัศน์ ได้รู้ข้อมูลของคู่ต่อสู้ระดับโลกคนอื่นจนหมดเปลือก!”
“มันมีกลไกทำงานยังไงกันแน่นะ?”
“ทำไมมันถึงอัจฉริยะอย่างนี้ได้?”
ทุกคนต่างไม่อยากจะเชื่อ!
จากบันทึกเกมเดินหมากทั้งสองกระดานนี้ พวกเขาได้เห็นสิ่งที่น่าหวาดหวั่นมากมายจนทำให้ไม่อยากเชื่อ เจ้าเอไอตัวนี้สามารถคิดวิเคราะห์แบบมนุษย์ได้จริงๆ อีกทั้งยังเฉียบคมกว่าการคิดของมนุษย์ขึ้นไปอีก เพราะมันสามารถวิเคราะห์รอบด้าน! เพียงเท่านี้นี้ก็น่ากลัวมากแล้ว!
……
 
ที่บ้าน
หลังจากกินมื้อกลางวันเสร็จเรียบร้อย
จางเย่ต่อสายหาอู๋เจ๋อชิง
จางเย่ “วงการหมากล้อมเกิดเรื่องแล้วเหรอคุณ?”
อู๋เจ๋อชิงส่งเสียงอืม “พ่อฉันไปที่สมาคมฯ แล้ว กำลังประชุมด่วน ถ้าชินจิเก้าดั้งชนะก็ดีไป แต่ถ้าแพ้ก็เป็นปัญหาจริงๆ แล้ว ตอนนี้ที่สมาคมฯ กำลังทำตัวไม่ถูกเพราะไม่มีข้อมูลและรูปแบบการทำงานของปีเตอร์เลย ไม่มีใครรู้จักกลไกทำงานของมัน พวกพ่อเลยมืดแปดด้าน สถานการณ์ไม่ค่อยดีเท่าไร”
ฟังจบจางเย่ก็กล่าว “ถ้าเป็นเรื่องนี้ล่ะก็ ผมอาจพอรู้อยู่บ้าง”
“โอ้?” อู๋เจ๋อชิงประหลาดใจ
จางเย่คิดแวบหนึ่งก่อนจะกล่าวต่อ “เอาอย่างนี้ เดี๋ยวผมจะส่งข้อมูลวิเคราะห์เกี่ยวกับเอไอตัวนี้ให้ ไม่แน่ใจว่าจะถูกหรือเปล่า แต่คงพอช่วยให้พวกพ่อมีไอเดียอะไรบ้าง”
อู๋เจ๋อชิง “ได้ค่ะ เดี๋ยวฉันส่งต่อให้พ่อเอง”
พอวางสายเสร็จ จางเย่ก็เข้าไปดูเกมการดวลระหว่างปีเตอร์กับเฉินฉือเก้าดั้งในอินเทอร์เน็ต ศึกษาวิจัยอยู่นาน จากนั้นจึงเริ่มสรุปข้อมูลส่วนใหญ่ออกมาได้
น้องสาวคนเล็กผลักประตูเข้ามา “อ้าว พี่ ทำอะไรน่ะ?”
จางเย่ยิ้มขณะพิมพ์อักษร พลางกล่าว “เขียนอะไรนิดหน่อยน่ะ”
“ไหนว่าพักงานครึ่งเดือนไงคะ?” น้องคนโตเองก็เข้ามาในห้องเช่นกัน
จางเย่เอ่ยตอบ “เฮ้อ ต้องช่วยคนก่อนน่ะ”
……
 
ที่สมาคมฯ
ซ่านตงเหอกำลังให้สัมภาษณ์
เซี่ยงหรงเก้าดั้งปฏิเสธการให้สัมภาษณ์ นั่งขลุกตัววิเคราะห์การเดินหมากระหว่างปีเตอร์กับเฉินฉือเก้าดั้ง บางครั้งก็ส่ายหน้า บางครั้งก็ย่นคิ้ว
อีกด้านหนึ่ง
อู๋ฉางเหอรับโทรศัพท์
“ยัยหนู พ่อกำลังยุ่งน่ะ”
“พ่อคะ หนูส่งข้อมูลไปให้ ลองดูหน่อย”
“ข้อมูลอะไร?”
“เย่น้อยสรุปกลไกการทำงานของปีเตอร์มาให้”
“ไอ้เด็กนั่นน่ะเรอะ? มันจะไปรู้อะไร!”
“พ่อดูก่อนเถอะค่ะ”
“จะพึ่งข้อมูลนี่ได้แน่เรอะ?”
“พ่อลืมแล้วหรือคะว่าเย่น้อยทำเกี่ยวกับอะไร เขาเป็นถึงนักคณิตศาสตร์ระดับโลก เรื่องกลไกคอมพิวเตอร์พวกนี้ก็มาจากระบบเลขฐานสองทั้งนั้น พ่อยังจะถามว่าพึ่งได้ไหมอีก? นี่สิคะงานถนัดของเขา ได้ฟังข้อมูลวิเคราะห์จากนักคณิตศาสตร์ระดับโลกสักคนย่อมดีกว่าฟังจากนักเล่นหมากล้อมทั้งกลุ่มอยู่แล้วไม่ใช่หรือคะ?”
“ก็ได้ พ่อจะดูสักหน่อยแล้วกัน”
วางสายเสร็จอู๋ฉางเหอก็ดาวน์โหลดเอกสารผ่านโทรศัพท์มือถือ
ไม่นานนัก ซ่านตงเหอก็กลับเข้ามา การตอบคำถามนักข่าวและสื่อหลายสิบคนทำให้เขาอ่อนเพลียเพราะยังไม่มีข้อสรุปนี่แน่ชัดจะให้
ทุกคนเริ่มรวมกลุ่มกันอีกครั้ง
อู๋ฉางเหอพลันร้องขึ้น “นี่ รีบมาดูนี่เร็ว!”
“หา?”
“ดูอะไร”
“อาจารย์ฉางเหอ มีอะไรเหรอครับ?”
ทุกคนล้อมวงเข้ามาดู
อู๋ฉางเหอกล่าว “มีคนส่งผลวิเคราะห์กลไกการทำงานของไอ้ปีเตอร์อะไรนั่นมาให้” เขายื่นมือถือให้ศิษย์เถียนเหวยเหว่ย “เอาขึ้นจอให้ทุกคนดูที”
เถียนเหวยเหว่ยรับทันที “ได้ครับ!”
ทุกคนต่างเชื่อครึ่งไม่เชื่อครึ่ง
“กลไกการทำงาน?”
“มีคนวิเคราะห์ออกมาได้แล้ว?”
“จริงรึเปล่า?”
“เร็วเกินไปมั้ง?”
แต่ทว่าเมื่อซ่านตงเหอกวาดตาไปเพียงแวบหนึ่ง ก็รีบเดินเข้ามาถามทันที “พี่อู๋ นี่ใครส่งมาน่ะ?”
อู๋ฉางเหอพูดอ้อมแอ้ม “อย่าสนใจว่าใครเป็นคนส่งเลยน่า ก็แค่คนทำเกี่ยวกับเลขคนหนึ่ง”
ข้อมูลถูกนำขึ้นหน้าจออย่างรวดเร็ว!
ทุกคนล้วนมองไป!
เซี่ยงหรงเงยหน้าขึ้น!
ปีเตอร์
เป็นโปรแกรมเอไอที่สร้างขึ้นด้วยจุดประสงค์เพื่อเล่นหมากล้อมเป็นหลัก
ประกอบไปด้วยสี่ส่วนได้แก่ :
 
1.    Policy-Network: ประเมินสถานการณ์ปัจจุบัน คำนวณ/จำลองความน่าจะเป็นของตาเดินถัดไป
2.  Fast-rollout: จุดประสงค์เช่นเดียวกับข้อแรก แต่คำนวณด้วยความเร็วขึ้นหนึ่งพันเท่า สละคุณภาพของตาเดินบางส่วนไป
3.  Value-Network: ประเมินจากสถานการณ์ปัจจุบัน คำนวณโอกาสในการชนะของหมากขาวและหมากดำ
4.  Monte-Carlo-Tree-Search; MCTS: นำผลลัพธ์ของทั้งสามข้อมารวมกัน สร้างเป็นระบบที่สมบูรณ์
กลไกการทำงานของมันคือการเรียนรู้เชิงลึก (Deep Learning) ซึ่งก็คือชั้นเครือข่ายประสาท (Neural network) และวิธีพัฒนาตัวเองของเอไอ โดยชั้นเครือข่ายประสาทจะรับข้อมูลขนาดใหญ่เข้ามา (Input) ผ่านการจำลองกระบวนการคิดคำนวณแบบ non-linear เพื่อเปลี่ยนรูป เชื่อมโยง แล้วกลายเป็นข้อมูลขาออก (Output) จุดนี้คล้ายกับกลไกการทำงานของสมองมนุษย์ ที่ใช้การประมวลผลหลายชั้นเชื่อมโยงกัน จนกลายเป็นเครือข่ายประสาทสมองที่ซับซ้อน เอไอตัวนี้มี ‘สมอง’ อยู่สองส่วนหลักที่ใช้คำนวณการเดินหมากตาถัดไป โดยทำหน้าที่คล้ายเสิร์ชเอนจินค้นหาภาพเช่นเดียวกับกระบวนการจดจำภาพของมนุษย์ เริ่มจากรับภาพตำแหน่งการเดินบนกระดานหมากล้อม ค้นหารูปแบบการเดินเหมือนกับการค้นภาพบนอินเทอร์เน็ต หลังจากผ่านตัวคัดกรองแล้ว เครือข่ายประสาทอีกสิบสามชั้นจะทำการวิเคราะห์ตัดสินใจในแต่ละสถานการณ์อย่างเป็นเหตุเป็นผล
สมองหน่วยแรก : กลไกเลือกตาเดิน (Move-Picker)
สมองหน่วยที่สอง : กลไกประเมินตำแหน่งหมาก (Position-Evaluator)
และอื่นๆๆ!
เอกสารวิเคราะห์จำนวนสองพันตัวอักษร ละเอียดอย่างกับเป็นโครงการวิจัย ช่างเชี่ยวชาญและล้ำลึกยิ่งนัก!
เหล่านักเดินหมากมืออาชีพทุกคนอ่านแล้วเป็นต้องอึ้ง มีคำศัพท์เทคนิคและศัพท์เฉพาะมากมายที่พวกเขาไม่เข้าใจเลย ได้แต่อาศัยการเดา ทว่าก็เพียงพอให้เข้าใจเจ้าสิ่งที่เรียกว่าปีเตอร์นี้โดยสังเขปแล้ว!
เซี่ยงหรงทั้งประหลาดใจระคนทึ่ง “ใครเป็นคนเขียนเอกสารนี้หรือครับ?”
ประธานสมาคมซ่านตงเหอก็ถาม “พี่อู๋ รู้จักคนมีความสามารถขนาดนี้ด้วยเหรอ? นี่เป็นนักคณิตศาสตร์ท่านไหนกันแน่น่ะ?”
“จะสนใจไปทำไม” อู๋ฉางเหอดูของพวกนี้ไม่เข้าใจเลยแม้แต่น้อย “ตกลงไอ้นี่มันมีประโยชน์รึเปล่า?”
“มีแน่นอนสิคะ!” เฉินอิงน้ำเสียงตื่นเต้นสุดขีด เธอไม่เพียงเป็นเซียนหมากหญิงชั้นยอด แต่ยังเป็นผู้คงแก่เรียน เป็นนักเรียนทุนตัวจริงเสียงจริงของม.ชิงหัวสาขาคณิตศาสตร์ “ข้อมูลวิเคราะห์นี่สำคัญมากเลยค่ะ! เปิดเผยกลไกการทำงานของปีเตอร์อย่างหมดจด! ถ้านี่เป็นเรื่องจริง เจ้าเอไอตัวนี้ก็ไม่ได้คิดเองเป็นอย่างที่พวกฝรั่งคุยโม้เลย มันคิดเองไม่ได้ เพียงแต่ทำให้คนเชื่อว่ามันคิดเองได้ต่างหาก แกนกลางของมันก็คือการคำนวณข้อมูลนี่เอง!”
‘สมอง’ สองส่วน?
การเรียนรู้เชิงลึก?
ในที่สุดก็รู้แล้ว!
ในที่สุดก็รู้โฉมหน้าที่แท้จริงของเจ้าปีเตอร์นี่แล้ว!
 


[Go To Next Chapter]( ./214.md)