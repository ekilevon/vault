##บทที่ 910 : ตามหาเหราอ้ายหมิ่น!
ตอนช่วงสาย
ขณะเก็บกระเป๋าเดินทางจางเย่ก็โทรศัพท์ไปด้วย
แต่ฝั่งนั้นปิดเครื่อง
ยังคงปิดเครื่อง
ติดต่อทั้งเหราอ้ายหมิ่นกับหลวี่อวี้หู่ไม่ได้สักคน!
ถ้าเป็นคนอื่นจางเย่คงไม่ห่วงขนาดนี้ อย่างต่งซานซานหรือจางหย่วนฉีก็ไม่มีทางหาเรื่องใส่ตัวอยู่แล้ว แม้อาจเจอปัญหาบ้างเล็กน้อย แต่ก็ย่อมไม่ร้ายแรงถึงขั้นเป็นอันตรายอะไร ทว่าสำหรับคนที่มีวรยุทธ์สูงส่งอย่างเหราอ้ายหมิ่นจะเกิดเรื่องได้ง่ายกว่า อยู่ในวงการศิลปะการต่อสู้ในประเทศซึ่งมีคนเก่งกาจมากมาย จางเย่เคยเห็นวิทยายุทธ์ของเหราอ้ายมาบ้าง นับว่ายอดเยี่ยม แต่ถึงจะยอดเยี่ยมถึงขั้นใด และศิษย์พี่ใหญ่ของสำนักฝ่ามือแปดทิศนั้นเป็นอย่างไร จางเย่ไม่ทราบเลยแม้แต่น้อย อย่างไรเขาก็ไม่ใช่คนในวงการนี้
เฉินเฉินรีบกินข้าวเช้าอย่างรีบเร่ง
แม่เตือนด้วยความเป็นห่วง "เดินทางระวังด้วยล่ะ ปลอดภัยไว้ก่อนนะ!"
"รู้แล้วค่ะคุณย่า" เฉินเฉินพยักหน้า
พ่อก็สำทับว่า "เดินทางก็เชื่อฟังเย่น้อยนะ อย่าซนล่ะ"
จางเย่เสริม "ใช่ อยากไปกับฉันก็ได้ แต่บอกไว้ก่อนว่าต้องเชื่อฟังฉัน ไม่งั้นไม่ให้ออกจากบ้าน โอเคไหม?"
วันนี้เฉินเฉินกลับเชื่อฟังเป็นพิเศษ "รู้แล้ว"
กำชับกันเสร็จเรียบร้อย "เอาล่ะ ไปกันเถอะ!"
แม่เดินมาส่งพวกเขาถึงหน้าประตู "รีบกลับมากันนะ"
พ่อ "ตามหากันดีๆ ล่ะ พาป้าของเฉินเฉินกลับมาด้วย!"
"รู้แล้ว ไม่ต้องห่วงครับ" จางเย่ขึ้นรถขับออกจากซอยไป
ระหว่างทาง
เฉินเฉินมองเขา "จางเย่ พวกเราจะไปหากันที่ไหน"
จางเย่เองก็กำลังคิด "เฉินเฉิน ก่อนป้าเธอจะมาเป็นผู้ปกครอง พวกญาติๆ ของพ่อเธอเป็นคนดูแลเธอไม่ใช่เหรอ? พวกนั้นจะรู้รึเปล่า?"
เฉินเฉินส่ายหน้า "ป้าหนูไม่เคยคุยกับพวกเขา"
จางเย่ "คนอื่นล่ะ? มีคนที่เธอรู้จักไหม? แบบศิษย์พี่ศิษย์น้องของเหล่าเหรา?"
เฉินเฉินส่ายหน้าหงึก "ไม่รู้จะติดต่อพวกเขายังไง!"
"พวกเขาอยู่ที่ไหน?"
"ไม่รู้"
"ฝ่ามือแปดทิศมีสำนักของตัวเองไหม? ตั้งอยู่ที่ไหนรู้ไหม?"
"...หนูลืมไปแล้ว"
ถึงจะเป็นเด็กฉลาด แต่ยังไงก็เป็นแค่เด็กเก้าขวบ ย่อมไม่มีทางรู้ไปหมดทุกอย่าง
ตอนนี้จางเย่เลยตกอยู่ในสภาพมือเปล่าไร้เบาะแส ทุกคนที่เขารู้ว่ามีการติดต่อกับเหราอ้ายหมิ่นล้วนติดต่อไม่ได้ เฉินเฉินเองก็งุนงงพึ่งพาไม่ได้ ถ้าจะมีอะไรที่พอรู้ในตอนนี้ ก็มีเพียงแค่อย่างเดียวก็คือ เหล่าเหราไม่อยู่ในเมืองหลวง
"เชี่ย ไปสนามบินไง!"
ทันใดจางเย่ก็เกิดความคิดขึ้นมา
แต่ก็เป็นความคิดที่ห่วยจนไม่ทราบจะห่วยอย่างไร เพราะมันพึ่งพาไม่ได้เลยสักนิด!
……
สนามบินที่เมืองหลวง
เคาน์เตอร์จำหน่ายบัตรโดยสารของแอร์ไชน่า
จางเย่สวมแว่นดำและหน้ากากปิดปากเต็มสูบ พนักงานหญิงของแอร์ไชน่าจำเขาไม่ได้ จนกระทั่งจางเย่ยื่นบัตรประชาชนให้
พนักงานหญิงของแอร์ไชน่าตะลึงงัน "อา...อาจารย์จาง?"
จางเย่พยักหน้า "ผมอยากซื้อตั๋วสองใบ"
พนักงานหญิงนั้นมีสีหน้าตื่นเต้น "ได้ค่ะๆ ไอ้หยา วันนี้ฉันได้เจอไอดอลแล้ว อาจารย์จาง ยินดีด้วยที่ได้ขึ้นระดับเอนะคะ อีกอย่าง ครั้งก่อนที่เจอเรื่องจี้เครื่องบินต้องขอบคุณมากเลยค่ะ แอร์ฯ ตอนนั้นเป็นญาติผู้พี่ของฉันเอง ยังไม่มีโอกาสได้ขอบคุณคุณเลย!"
จางเย่ยิ้ม "ไม่ต้องเกรงใจครับ"
พนักงานหญิงยังพูดต่อ "คุณคงไม่ทราบ หลังจากเหตุการณ์ครั้งนั้นพวกเราที่ทำงานอยู่ที่แอร์ไชน่าบางคนถึงกับพกรูปของคุณ หรือติดรูปของคุณไว้ที่โซนพนักงานบนเครื่องเชียวนะคะ พี่สาวฉันบอกว่า ภาพของคุณขับไล่สิ่งชั่วร้ายได้!"
จางเย่ "..."
หือ ทำไมรู้สึกเหมือนกำลังด่ากันเลยนะ?
เฉินเฉินเร่ง "จางเย่ ซื้อตั๋วเร็ว!"
จางเย่ "ใช่ๆๆ"
พนักงานของแอร์ไชน่าจึงเพิ่งรู้ตัว “ฉันจะจัดการให้นะคะ ยังไงคุณก็เป็นวีไอพีของสายการบินเรา ได้รับสิทธิ์บินฟรีตลอดชีพอยู่แล้ว ถ้ามีผู้ติดตามก็ไม่เป็นไรค่ะ บินฟรีเหมือนกัน วันนี้จะจองตั๋วเลยไหมคะ?” ความจริงแล้วสิทธิ์ VIP ตลอดชีพนั้นให้สิทธิ์เพียงคนเดียว แต่ในเมื่อคนผู้นั้นคือจางเย่ จะให้ที่นั่งเพิ่มอีกสักที่สองที่ ผู้บริหารของแอร์ไชน่าก็ย่อมไม่ว่าอะไร
จางเย่พยักหน้า "ใช่ครับ"
พนักงานหญิงนั้นยิ้มแล้วว่า "ไฟลต์ไหนดีคะ?"
แต่ทว่าประโยคต่อไปกลับทำให้พนักงานหญิงนั้นต้องงุนงง!
จางเย่กล่าว "อะไรก็ได้!"
พนักงานหญิงนั้นเบิกตากว้าง "หือ?"
จางเย่ทวนซ้ำ "ไปไหนก็ได้ให้ไวที่สุด!"
เฉินเฉินสำทับ "ไวที่สุด!"
พนักงานหญิงไม่มีปฏิกิริยาตอบสนอง "เอ่อ คุณจะไปไหนนะคะ?"
จางเย่ทวนซ้ำอีกครั้ง "ที่ไหนก็ได้!"
เฉินเฉินก็พูดตาม "ที่ไหนก็ได้!"
พนักงานหญิงนั้นแทบจะเป็นลม!
ที่ไหนก็ได้งั้นเหรอ?
เชี่ย ไปที่ไหนก็ได้ แบบนี้ก็ได้เรอะ? คุณแม่งจะอะไรก็ได้เกินไปแล้ว!
"ถ้าคุณไม่บอกฉันว่าจะไปที่ไหน แล้วฉัน...ฉันจะออกตั๋วให้คุณได้ยังไงคะ?" พนักงานหญิงนั้นเบิกตากว้าง
จางเย่กลับว่า "คุณออกตั๋วอะไรให้ผม ผมก็ไปที่นั่นแหละ!"
เฉินเฉิน "เร็วๆ นะ!"
ในขณะเดียวกัน จางเย่ก็เปิดหน้าจอแหวนเกม เมื่อเปิดใช้งานรัศมีแห่งโชค (อัปเกรด) บนศีรษะเขาก็ปรากฏรัศมีแสงจ้าที่ไม่มีใครมองเห็น วงแหวนรัศมีนั้นเปล่งประกายไปทั่วทั้งสี่ทิศ หนึ่งวง สองวง สามวง ค่าชื่อเสียงที่ใช้ก็ไหลรูดลงไปเหมือนสายน้ำ!
—100000！
—100000！
—100000！
ใช่แล้ว!
นี่คือวิธีการที่จางเย่คิดขึ้นได้: ถือโชคลาง!
แม้จะฟังดูเชื่อถือไม่ได้ แต่ก็เป็นวิธีในยามไม่มีวิธี!
พนักงานหญิงเหงื่อตก ไม่ทราบจะจัดการอย่างไรดี ถ้าเป็นผู้โดยสารคนอื่น เธอจะถือว่าคนคนนั้นมาก่อกวน แต่คนตรงหน้าคือจางเย่ ดาราระดับ A ผู้โด่งดัง ทั้งยังพ่วงตำแหน่งรองศาสตราจารย์ของมหาวิทยาลัยปักกิ่งและมหาวิทยาลัยสื่อสารมวลชน นักคณิตศาสตร์ระดับโลก กวีผู้ยิ่งใหญ่ นักวรรณกรรม และยังเป็นผู้กล้าที่กอบกู้เที่ยวบินของสายการบิน เป็น VIP ตลอดชีพของแอร์ไชน่า!
เธอรีบหันไปขอความช่วยเหลือจากหัวหน้า
หัวหน้าของเธอที่อยู่ไม่ไกลนักก็รีบเข้ามาทันที
"ไปที่ไหนก็ได้เนี่ยนะ?" หัวหน้าหญิงพอฟังจบก็แทบเป็นลมเช่นกัน "อาจารย์จางคะ คุณบอกพวกเรามาเถอะว่าจะไปไหน บอกแล้วพวกเราจะช่วยออกตั๋วให้!"
จางเย่กลับกล่าว "พวกคุณเลือกให้ผมเลย"
ทั้งหัวหน้าและพนักงานหญิงล้วนใกล้จะร้องไห้อยู่รอมร่อ "คุณจะพาเด็กคนนี้ไปเที่ยวเหรอคะ? งั้นไปซานย่าดีไหม? ที่นั่นบรรยากาศไม่เลวเลยนะ"
จางเย่ตอบทันที "ก็ได้!"
หัวหน้าหญิงตกใจ "หยางโจวก็ไม่เลวนะคะ ทัศนียภาพดีทีเดียว"
จางเย่ "ก็ได้"
หัวหน้าหญิงถามซ้ำ "กุ้ยหลินล่ะ?"
จางเย่พยักหน้า "ได้หมด!"
เชี่ย อาจารย์จาง คุณอย่าแกล้งพวกเราจะได้ไหม?
หัวหน้าและพนักงานหญิงทำงานที่นี่มาสี่ห้าปีแล้ว มีผู้โดยสารแบบไหนบ้างที่ไม่เคยพบเจอ? มีปัญหาแบบไหนบ้างที่ไม่เคยเห็น? แต่ว่าคนมาซื้อตั๋วแบบจางเย่ พวกเธอตั้งแต่เกิดมาก็เพิ่งจะได้พบเป็นครั้งแรกนี่แหละ! ไม่เคยเจอแบบนี้มาก่อนจริงๆ!
—100000！
—100000！
รัศมีแห่งโชค (อัปเกรด) ยังไม่สิ้นสุดการใช้งาน
หัวหน้าหญิงนั้นจนปัญญา เมื่อเห็นว่าจางเย่ยืนยันเป็นมั่นเหมาะ และเด็กหญิงที่ยืนอยู่ด้านข้างก็เอ่ยเร่งไม่หยุด สุดท้ายเธอจึงได้แต่เอ่ย "คุณอยากไปพักผ่อนใช่ไหมคะ? ให้พวกเราออกตั๋วให้คุณไปไหนก็ได้จริงๆ นะ?" และตบบ่าของพนักงานหญิงของแอร์ไชน่า "ออกตั๋วอะไรมาก็ได้!"
พนักงานหญิงกระวนกระวายมาก!
ที่ไหนก็ได้งั้นหรือ?
จะที่ไหนก็ยังได้ยังไงกันเล่า!
เธอพิมพ์ลงคีย์บอร์ด แต่สุดท้ายกลับกดพลาด "ไอ้หยา พลาดแล้ว พิมพ์ซินเจียงไปซะได้ ไม่มีที่ไหนให้เที่ยวนี่นา ฉัน...ฉันจะเปลี่ยนให้นะคะ!"
แต่ใครจะไปคิดว่าจางเย่กลับตะโกนลั่น "เอาอันนี้แหละ! ไม่ต้องเปลี่ยนแล้ว!"
หัวหน้าหญิง "..."
พนักงานหญิงคนนั้นถาม "คุณ คุณจะไม่ถามว่าซินเจียงไหนหน่อยเหรอคะ!"
"ไม่ต้องถาม เอานี่แหละ!" จางเย่ยืนยัน
หัวหน้าหญิง "..."
พนักงานหญิงก็เงียบลง ก่อนกระแอม "ได้ค่ะ"
ตั๋วเครื่องบินซื้อเรียบร้อย จางเย่ก็ปิดรัศมีแห่งโชค
หลังได้รับตั๋วเครื่องบิน จางเย่กับเฉินเฉินก็ต่อแถวตรวจความปลอดภัย แน่นอนว่าพวกเขาได้ผ่านทางช่องกรีนพาส แอร์ไชน่าดูแลพวกเขาอย่างดี ให้ตั๋วชั้นหนึ่งมาสองใบ!
ตอนผ่านระบบรักษาความปลอดภัยย่อมต้องเปิดหน้าเพื่อถ่ายภาพ จางเย่พอถอดแว่นและหน้ากากออก พนักงานรักษาความปลอดภัยทั้งสามก็ตื่นเต้น!
"จางเย่!"
"ไอ้หยา อาจารย์จาง!"
"คุณจะไปไหนเหรอคะ?"
ความจริงแล้วพนักงานรักษาความปลอดภัยเหล่านี้เจอดารามามากจนนับไม่ไหว ในวันๆ หนึ่งก็เจอดาราคนสองคนเป็นปกติ ไม่ได้ตื่นเต้นอะไร แต่ที่วันนี้พวกเขาออกอาการก็เพราะอีกฝ่ายถึงกับเป็นจางเย่ผู้แตกต่างจากคนอื่น! โดยเฉพาะในสนามบินแล้ว เขานับว่าเป็นตำนานทีเดียว ตอนนั้นชายหนุ่มเป็นแค่เด็กใหม่ขณะที่ขับเครื่องบินโดยสารขนาดใหญ่ลงจอดอย่างปลอดภัย ทำให้ทั้งผู้บริหารและพนักงานของท่าอากาศยานที่คิดว่าครั้งนี้ต้องเกิดความสูญเสียแน่นอนต้องตกตะลึง ซึ่งพนักงานกลุ่มนี้ก็ได้เห็นเหตุการณ์ในวันนั้นด้วย พวกเขาประทับใจในตัวจางเย่อย่างลึกล้ำ ภาพสถานการณ์ในเวลานั้น พวกเขาไม่เคยและไม่มีวันลืมได้ตลอดชีวิต เป็นความทรงจำที่ทำให้พวกเขาต้องรู้สึกเลือดเดือดพล่านไม่รู้ลืม!
ระหว่างตรวจความปลอดภัย พนักงานรักษาความปลอดภัยหญิงคนหนึ่งก็กระซิบกับจางเย่ "อาจารย์จาง ฉันเป็นแฟนคลับเดนตายของคุณนะคะ ชอบคุณมากเลย!"
จางเย่ยิ้มน้อยๆ "ขอบคุณครับ"
พนักงานรักษาความปลอดภัยหญิงอีกคนได้ยินเข้าก็ยิ้มแล้วว่า "เธอเป็นแฟนคลับคนเดียวเหรอ? พวกเราที่สนามบินนี่ มีใครไม่ใช่แฟนคลับอาจารย์จางบ้าง!"
จางเย่คุยกับทุกคนอยู่หลายคำ
เฉินเฉินไม่ยินดีนัก กระตุกแขนเสื้อเร่ง "จางเย่ รีบๆ หน่อย"
"รู้แล้วๆ" เขาจึงเดินจากไปพร้อมเด็กน้อย
พวกเขามารอที่เกตรอขึ้นเครื่อง
มาถึงตอนนี้ เฉินเฉินจึงแสดงสีหน้าสงสัยมองเขา "จางเย่ สรุปนายพึ่งได้รึเปล่าเนี่ย? ไปที่นี่จะเจอป้าหนูจริงเหรอ?"
"บอกแล้วไม่ใช่เหรอว่าออกมาแล้วให้เชื่อฟังฉัน?" จางเย่กลอกตา
เฉินเฉินมองเขา "แต่หนูรู้สึกเหมือนนายเชื่อไม่ได้เลยสักนิด!"
จางเย่ยิ้มเจื่อนๆ "เอาน่า ฉันก็พยายามเต็มที่แล้วนะ"
เฉินเฉินหน้างอง้ำ "นายรับปากหนูแล้วนะว่าจะพาป้ากลับมา!"
"ฉันรับปากแล้ว ก็ต้องทำให้ได้!" จางเย่รับปากเป็นมั่นเหมาะ "ฉันน่ะโชคดีไม่เลวนะ เชื่ออาจางคนนี้เถอะน่า!"
เชื่อเขา?
ความจริงแม้แต่ตัวชายหนุ่มยังไม่อยากจะเชื่อตัวเองเลยด้วยซ้ำ!
อาศัยแต่โชคแบบนี้ มันไม่ใช่การอาศัยแมวตาบอดจับหนูตายรึไงกัน มันจะไหวจริงๆ งั้นเรอะ?


[Go To Next Chapter]( ./11.md)