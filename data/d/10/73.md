##บทที่ 973 : บทกวี ‘พานพบความตาย’ของถังป๋อหู่!
ในเขตที่พัก
คนร้ายทั้งสามคนนั้นพยายามร้องขอความเห็นใจ
“คุณตำรวจ! ไม่ยุติธรรม!”
“ผู้หญิงคนนี้ พอกระโดดลงมาถึง ก็ตีพวกเราเลย!”
“ใช่ ดูที่เธอทำร้ายพวกเราสิ! จับเธอเลย! รีบจับเธอเลย!”
“เธอ เธอจะรังแกคนเกินไปแล้ว!”
ผลคือเมื่อสามคนนี้ตะโกนออกมา หยางซูยังไม่ทันพูดอะไร ตำรวจยังไม่ทันออกเสียง ฝูงชนที่อยู่รอบๆ และเหล่าเพื่อนบ้านก็แทบจะพ่นน้ำลายมาท่วมพวกเขาจนตาย! เพื่อนบ้านบางคนรอให้หยางซูจับคนร้ายได้ก่อนแล้วจึงค่อยมาร่วมวง แต่ก็มีบางคนที่อยู่ในที่พักแล้วเป็นพยานให้ได้
คุณป้าคนหนึ่งร้อง “เพ้ย!”
คุณปู่คนหนึ่งกล่าวว่า “ฉันเห็นพวกงี่เง่าสามคนอย่างพวกแกปาก้อนหินใส่หน้าต่างบ้านอาจารย์จางน้อย บ้านของฉันอยู่ชั้นล่างบ้านของจางน้อย มีหินก้อนหนึ่งที่เกือบจะทำกระจกบ้านฉันแตกแล้ว ยังบอกว่าไม่ยุติธรรมอีก? พวกแกสมควรได้รับโทษแล้ว! แม่หนูคนนั้นตีพวกแกก็เป็นเรื่องที่ถูกต้อง! ฉันเป็นพยานได้ คุณตำรวจ เป็นพวกเขานี่แหละที่ทุบกระจก! ฉันเห็นกับตาตัวเองเลย! ตอนที่แม่หนูคนนั้นกระโดดลงมาเจ้าพวกนี้ยังคิดจะเล่นงานคนด้วย แต่ผลคือถูกแม่หนูซัดจนล้มคว่ำ!”
“ใช่ ฉันเองก็เห็น!”
“คนแบบนี้ต้องถูกยิงเป้า!”
“ไร้คุณธรรมเกินไปแล้ว!”
“ทุบกระจกบ้านของอาจารย์จางน้อย? พวกแกทำไมไม่ตายซะ!”
“ใช่ จางน้อยเป็นคนดีมากนะ!”
“จับพวกเขาเลย! ขังไว้แปดปีสิบปี! อย่าให้พวกเขาออกมาได้!”
“คนพวกนี้ต้องมาแก้แค้นอาจารย์จางแน่!”
“ไม่ผิด เรื่องมลพิษครั้งนี้ อาจารย์จางล่วงเกินคนไปมากมายเพื่อเปิดเผยความจริง!”
กลุ่มคนเหล่านั้นถูกกระตุ้นความรู้สึก แต่ละคนชี้ไปหน้าของคนสามคนนั้นแล้วก็คำรามอย่างดุดัน!
ผู้ร้ายทั้งสามต่างก็ไม่ยอมรับสารภาพ ไม่ยอมโอนอ่อนแต่อย่างใด
จางเย่มองไปยังคนทุบกระจกทั้งสามแล้วหัวเราะออกมาอย่างเย็นชา นึกในใจว่าพวกแกน่าจะดีใจนะ พวกแกคิดว่าตัวเองได้พบกับใครกัน? คนที่พวกนายได้พบคือคนที่วรยุทธ์ใกล้เคียงกับปรมาจารย์ของบู๊ลิ้มเชียวนะ แล้วก็ยังเป็นผู้สืบทอดมวยไทเก็กที่อายุน้อยที่สุดบนโลกนี้ด้วย จริงสิ เดาว่าพวกนายยังไม่รู้ ห้องนี้ถึงแม้ว่าฉันจะเป็นคนเช่าไว้แต่ว่าเจ้าของห้องก็ยืนอยู่ข้างๆ นี่ พวกนายบุกรุกบ้านของปรมาจารย์ ที่พวกนายสามารถยืนได้อย่างปกติดีตรงนี้ก็เป็นบุญนักหนาแล้ว!
จางเย่เดินเข้าไปหา “ไม่สารภาพเหรอ? งั้นพวกนายก็มาคุยกับฉันหน่อยเป็นไง”
ผู้ร้ายทั้งสามห่อเหี่ยวลงในชั่วพริบตา!
“ปิดประตูรถ!”
“รีบปิดประตูเร็วเข้า!”
ฝีมือการตีคนของจางเย่ ข่าวปรากฏบนหน้าหนังสือพิมพ์ก่อนนี้ไม่ใช่แค่ครั้งสองครั้ง
ตำรวจสองสามคนรีบร้อนหยุดเขาไว้ “อาจารย์จาง อย่าลดตัวไปอยู่ระดับเดียวกับพวกเขาเลยครับ อย่าลดตัวไปอยู่ระดับเดียวกับพวกเขาเลย” จากนั้นก็หันหน้าไปพูดกับตำรวจที่ทำหน้าที่ขับรถว่า “รีบขับรถไปสิ พาคนออกไปก่อน!”
รถตำรวจขับออกไปแล้ว ทว่ากลุ่มคนที่ล้อมวงดูเรื่องวุ่นวายยังไม่สลายตัว
นายตำรวจมองหน้าที่จางเย่ “เมื่อสักครู่ได้สอบถามทั้งสามคนนั้นมาแต่พวกเขาไม่บอกอะไรเลยครับ อาจารย์จาง คุณพอจะจำได้บ้างไหมว่าคุณไปล่วงเกินใครเข้า? เห็นได้ชัดว่าพวกเขามีจุดประสงค์ในการมาที่นี่ รู้ที่อยู่ของคุณแล้วด้วย นี่มีการวางแผนมาล่วงหน้าแน่นอน ส่วนความตั้งใจของคนร้ายพวกเราจะสืบให้เข้าใจแน่ชัดอีกที”
จางเย่มองไปที่พวกเขา “ผมไปล่วงเกินใครมาบ้างงั้นหรือ?”
“ครับ รบกวนคุณบอกมาให้ละเอียดหน่อย” ตำรวจคนหนึ่งหยิบกระดาษและปากกาขึ้นมา เตรียมตัวจดบันทึก
จางเย่ร้องโอ้ กล่าวว่า “สมาคมนักเขียน วงการวรรณกรรม สำนักหงเสวีย วงการการศึกษา วงการคณิตศาสตร์ วงการลิปิศิลป์ วงการเซี่ยงเซิง ทางฝั่งเกาหลี ทางฝั่งญี่ปุ่น อ้อ แล้วก็ยังมีวงการบันเทิง วงการวิทยาศาสตร์ โรงงานเหล็ก เหมืองถ่านหิน คนพวกนี้เป็นคนที่ผมเคยล่วงเกินมาก่อน แล้วก็ยังมีสายงานอื่นอีกแต่ผมนึกไม่ออกแล้ว”
เหล่าตำรวจปาดเหงื่อ
เพื่อนบ้านที่อยู่รอบๆ พลันฮาขึ้นมา "พรืด!"
ความจริงแล้วพวกเขาก็แค่ถามขึ้นมาตามความเคยชินเท่านั้น แต่ว่าหลังจากที่จางเย่ตอบกลับมา พวกเขาถึงเพิ่งคิดเรื่องที่หัวเราะไม่ได้ร้องไห้ไม่ออกมาได้เรื่องหนึ่ง นี่คือจางเย่เชียวนะ นี่คืออันธพาลฉาวโฉ่ในวงการบันเทิงคนนั้น ดูคนผู้นี้เลือกใช้คำสิ ล่วงเกินใครไปบ้าง? คนเขาพูดออกมาเดิมทีไม่ใช่ใคร ใคร ใคร ชื่อแซ่แม้แต่คนเดียวก็ไม่มี คนคนนี้เปิดปากมาก็ล่อทั้งสายงาน สมาคมนี่ วงการนั่น! ใช่ คนที่ผู้ชายคนนี้เคยล่วงเกินมาความจริงแล้วมีมากมายเหลือเกิน มากแค่ไหนก็อย่าถามพวกเขาเลย เดาว่าแม้กระทั่งตัวจางเย่เองก็จำไม่ได้แล้ว ถ้าหากต้องทำลิสต์รายชื่อและตารางออกมา เดาว่าสามวันสามคืนก็เขียนไม่เสร็จ คนที่เขาล่วงเกิน ถ้าไม่ใช่สิบล้านก็เป็นร้อยล้าน พวกเขาถามคำถามเช่นนี้ออกมาล้วนแล้วแต่ไม่มีประโยชน์อะไร!
ตำรวจที่ดูอายุมากคนหนึ่งกระแอม "งั้นเปลี่ยนคำถามแล้วกัน เมื่อเร็วๆ นี้คุณไปล่วงเกินใครมาครับ?”
จางเย่ลองครุ่นคิดแล้วพูดว่า “เรื่องฝุ่นมลพิษ”
ตำรวจที่ดูอาวุโสเข้าใจได้ในทันที “ผมเข้าใจแล้ว”
ผ่านไปครู่หนึ่ง เหล่าตำรวจก็ถอนกำลังกลับไป
เพื่อนบ้านที่มามุงดูต่างก็เอ่ยเตือนด้วยความปรารถนาดี
“อาจารย์จาง คุณระวังตัวหน่อยนะ”
“พวกเราจะช่วยคุณจับตาดูเรื่องในบ้านเอง!”
“ใช่ คุณดูแลตัวเองด้วยนะ พวกเขาอาจจะมาแก้แค้นคุณก็ได้!”
“ไอ้ลูกเต่าพวกนี้!”
“ครั้งนี้คุณล่วงเกินคนเยอะเกินไปแล้ว!”
จางเย่ยิ้มแล้วประสานมือเข้าด้วยกัน “ขอบคุณทุกคนที่เป็นห่วง ขอบคุณนะครับ!”
บนอาคาร
พวกจางเย่กลับเข้ามาในบ้าน
หยางซูเอ่ยอย่างไม่ยินดีว่า “ศิษย์พี่ ข้าไม่ได้ทำอะไรผิดนะ ทำไมถึงได้โทษว่าข้าล่ะ?”
เหราอ้ายหมิ่นสื่อสารผ่านสายตากับจางเย่ บุ้ยใบ้ไปทางหยางซู
เฉินเฉินเองก็ใช้สายตามองหยางซูเหมือนเป็นคนโง่เขลา
แต่ว่าในตอนนี้ จางเย่กลับด่าเธอไม่ออก เขายืนอยู่ข้างบานหน้าต่างที่แตกแล้วมองลงไปด้านล่าง ด้วยความสูงระดับนี้ ต่อให้เป็นเขาก็รับรองไม่ได้ว่าจะไม่บาดเจ็บ วรยุทธ์ของเขาสูงกว่าหยางซูไม่มาก แต่ว่าแม้แต่เขาก็อาจจะไม่สามารถกระโดดลงจากที่สูงขนาดนี้ได้ ในใจเขาเองก็คำนวณไม่ได้เช่นกัน เมื่อมองไปที่ศิษย์น้องหญิงที่ตนไม่ค่อยจะชมชอบเท่าใดนักผู้นี้ วินาทีนั้น ในใจของจางเย่เกิดความประทับใจมากจริงๆ ศิษย์น้องหญิงของตนผู้นี้ออกจะซื่อไปสักหน่อย โง่ไปสักนิด ทั้งเชื่องช้าอยู่บ้าง แต่เมื่อเผชิญปัญหาก็สามารถแสดงความสามารถออกมาได้! ให้พูดก็คือ พวกเขาศิษย์พี่ศิษย์น้องรู้จักกันได้ไม่นานก็จริง แม้ว่าก็ไม่ใช่แค่วันสองวัน แต่ว่าอีกฝ่ายรู้สึกอย่างไรต่อเขา? นั่นเป็นสิ่งที่เห็นได้ชัดมาก เลือกที่จะกระโดดลงจากตึกเพื่อจับคนไม่กี่คนแล้วก็มาอธิบายให้จางเย่ฟัง
ในนาทีนี้ จางเย่เพิ่งจะยอมรับศิษย์น้องหญิงคนนี้จากก้นบึ้งของหัวใจ!
จางเย่เอ่ยว่า “ฉันไม่ได้ตำหนิเธอ ฉันแค่กังวลว่าเธอจะบาดเจ็บเท่านั้น ครั้งหน้าต้องระวังให้มากกว่านี้นะ แล้วก็อย่าทำตัวเป็นวัยรุ่นหัวร้อนแบบครั้งนี้อีก เข้าใจไหม?”
หยางซูฟังเขาพูดเช่นนี้แล้วก็ร้องอ้อออกมา “ทราบแล้ว”
เหราอ้ายหมิ่นจับจ้องมาที่เขา “เกิดอะไรขึ้น? เพราะเรื่องฝุ่นมลพิษนั่นจริงๆ เหรอ?”
“น่าจะใกล้เคียงนั่นแหละ” จางเย่ตอบ
……
เรื่องนี้ย่อมปิดไว้ไม่อยู่
ข่าวแพร่กระจายออกไปอย่างรวดเร็ว บนอินเทอร์เน็ตเริ่มเดือดอีกครั้ง!
“อะไรนะ?”
“กระจกบ้านอาจารย์จางถูกทุบแตก?”
“เชี่ย! เชี่ย! เชี่ย!”
“นี่คือการท้าทาย!”
“ไม่ใช่ นี่คือการเตือน คือการข่มขู่!”
“ตกลงแล้วเป็นใครที่กล้าทำแบบนี้?”
“ไม่รู้สิ ตำรวจท้องที่กำลังสืบสวน สามคนนั้นได้ยินมาว่าถูกคนจ้างมาอีกที แต่ว่าเป็นใครยังสืบไม่ได้!”
“เห็นได้ชัดว่าเรื่องนี้เป็นเพราะเรื่องฝุ่นมลพิษ!”
“แม่ง! แก้แค้นกันเร็วขนาดนี้เชียว?”
“อาจารย์จางไม่เป็นอะไรใช่ไหม?”
“ได้ยินมาว่าไม่เป็นอะไร ตอนเกิดเรื่องอาจารย์จางไม่ได้อยู่บ้าน”
“คนพวกนี้แม่งอวดดีเกินไปแล้ว! อาจารย์จาง ระวังตัวให้มากหน่อยนะ!”
เวลานี้เอง บนเวยป๋อก็มีบุคคลวีไอพีที่เป็นที่รู้จักมากคนหนึ่งทิ้งข้อความว่า “@จางเย่ ระวังตัวหน่อยนะ เพิ่งได้ยินมาจากเพื่อว่าเรื่องนี้มีคนประกาศคำพูดไปแล้ว บอกว่าต้องการเล่นงานคุณ ยิ่งไปกว่านั้นยังอาจจะไม่จบแค่คนคนเดียว ฉันยังได้ยินมาอีกว่า มีคนระบุมาทันทีว่าให้คุณเขียนคำสั่งเสียก่อนตายไว้ได้เลย! ไม่รู้ว่าข่าวนี้จริงหรือปลอม แต่ว่าคุณระวังตัวไว้จะดีที่สุด”
ชาวเน็ตวุ่นวายกันไปหมด
“งั้นจะทำยังไงล่ะ?”
“ใช่ จะทำยังไงดี?”
“อาจารย์จางตัวคนเดียวจะแบกรับไหวไหม?”
“นี่...คนพวกนี้จะไม่เกรงกลัวกฎหมายมากเกินไปแล้วนะ!”
“เขียนคำสั่งเสีย? แม่งเหอะ!”
“ข่าวนี้จริงหรือเปล่า? ถ้าจริงงั้นก็ต้องรีบแจ้งตำรวจแล้ว!”
“ใช่ รีบปกป้องอาจารย์จาง!”
อีกฝั่ง
บรรดาเพื่อนของจางเย่ต่างก็โทรหาเขาด้วยความกังวล
“จาง บ้านนายถูกบุกรุกเหรอ?”
“แค่กระจกไม่กี่บาน”
“นายเห็นที่พูดกันบนอินเทอร์เน็ตหรือยัง? มีคนประกาศว่าจะจัดการกับนาย!”
“ยังไม่เห็น”
“รีบไปดูเร็วเข้า!”
จางเย่เข้าอินเทอร์เน็ตกวาดตามองรอบหนึ่ง แล้วก็เห็นคำพูดที่แพร่กระจายเหล่านั้น เขายิ้มออกมา จางเย่ส่งเวยป๋อออกไป “อยากสั่งสอนผม? จะเวลาไหนผมก็ยินดีนะ”
แต่ว่าหลังเขาโพสต์เวยป๋อนี้ออกไป ก็สั่นสะเทือนทั้งประเทศอีกครั้งหนึ่ง!
คำสั่งเสีย?
เหอะๆ
จางเย่พิมพ์ข้อความด้วยสีหน้าสบายๆ
“ทุกชีวาบนโลกมีคราดับ”
“สิ้นแล้วไยจักมิกลับแดนชีพร้าง”
“โลกคนเป็นคนตายไร้ความต่าง”
“เป็นเพียงการเดินทางสู่ต่างแดน”
บทกวี ‘พานพบความตาย’ของถังป๋อหู่ที่มีชื่อเสียงในโลกของเขา ถูกจางเย่ใช้ออกไปแล้ว!
นี่ก็คือคำประกาศของจางเย่!
ในบทกลอนนี้ได้บรรจุทุกสิ่งเอาไว้แล้ว!
“ยอดเยี่ยมจริงๆ!”
“อาจารย์จาง!”
“กลอนบทนี้ฉันให้คะแนนเต็ม อ๊าๆๆๆ!”
“สิ้นแล้วไยจักมิกลับแดนชีพร้าง? เป็นเพียงการเดินทางสู่ต่างแดน?”
ช่างเป็นการทำตามอำเภอใจเหลือเกิน!
ช่างอิสระไร้ข้อผูกมัดเหลือเกิน!


[Go To Next Chapter]( ./74.md)