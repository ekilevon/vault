##บทที่ 1062 : มีตัวเลือกแขกรับเชิญแล้ว!
วันเสาร์
ในช่วงค่ำ
ขณะนี้หน้าจอเปิดช่อง BTV รอเรียบร้อยแล้ว
แม่กำลังนั่งแทะเม็ดแตงโมอยู่บนโซฟา "ยังไม่เริ่มอีกเหรอ?"
"เย่น้อย วันนี้เป็นรอบคืนชีพเหรอ?" พ่อถาม
จางเย่ "ครับ สัปดาห์หน้าก็ถึงรอบชิงแล้ว"
แม่ "วันนี้ใครได้คืนชีพบ้างน่ะ? รีบบอกพวกเรามาเร็วเข้า!"
จางเย่หัวเราะ "ผมจะไปรู้ได้ยังไง เมื่อวานผมก็ไม่ได้ไปห้องอัด อีกเดี๋ยวดูรายการจบก็รู้แล้วน่า ผมว่าหน้ากากปวยเล้งน่าจะมีหวังที่สุดนะ"
แม่ "ราชาประหลาดจากตอนแรกก็ไม่เลวนะ!"
กริ๊งๆๆ พลันมีเสียงมือถือดังขึ้น
จางเย่รับสาย "พี่ตง?"
เสี่ยวตงพูดขึ้นทันที "อาจารย์จาง รบกวนหรือเปล่าคะ?"
"อ้อ ดูทีวีอยู่ที่บ้านน่ะ" จางเย่ว่า
เสี่ยวตง "อย่างนั้นเหรอคะ นี่ก็ใกล้สอบเอ็นท์ฯ แล้ว ปีนี้ไม่ออกข้อสอบเหรอคะ?"
จางเย่หัวเราะร่า "ปีนี้ไม่ได้ไปครับ ตอนแรกเขาว่าจะให้ผมไป แต่ว่าก่อนหน้านี้มีข่าวเสียของผมออกมามากเกินไป แล้วปีก่อนผมก็ออกข้อสอบยากไปหน่อย เมื่อเดือนที่แล้วนักเรียนกับผู้ปกครองก็เลยพากันประท้วงเพราะกลัวว่าปีนี้ผมจะเป็นคนออกข้อสอบระดับชาติอีก เพราะงั้นเลยไม่มีใครเชิญผมไปแล้วครับ ความจริงผมเองก็ไม่อยากไปเท่าไร ลงแรงไปเปล่ากลับไม่ได้อะไร"
เสี่ยวตง "ปีก่อนฉันเคยบอกคุณเรื่องญาติของฉันใช่ไหมคะ?"
จางเย่ "ผมกำลังคิดอยู่เลยว่าควรจะคุยกับคุณเรื่องนี้ ความจริงขอแค่ญาติคุณทำคะแนนสอบได้ผ่านเกณฑ์ของมหาวิทยาลัยปักกิ่ง ผมรับรองได้ว่าเข้าได้แน่นอน เลือกคณะได้เลย!"
นี่คือสิ่งที่เกิดขึ้นเมื่อปีก่อนตอนที่จางเย่เข้าร่วมแก๊งคนบ้าเป็นครั้งแรก เสี่ยวตงขอความช่วยเหลือเขาเรื่องนี้ เขาไม่เคยลืม และได้สอบถามมาให้เธอเรียบร้อยแล้ว เมื่อมีใครฝากฝังเรื่องราวให้จางเย่ เขาย่อมให้ความสำคัญอย่างยิ่ง
เสี่ยวตงหัวเราะคิก "ขอบคุณค่ะอาจารย์จาง"
จางเย่ "ไม่ต้องเกรงใจครับ ลำบากแค่ยกมือเท่านั้น" จากนั้นเขาก็นึกถึงเรื่องการแข่งรอบชิงขึ้นมาได้ ตนเองยังไม่มีคนช่วยเรื่องนี้เลย งั้นยอมอ้าปากถามอีกคำแล้วกัน "ใช่แล้วพี่ตง เสาร์หน้าคุณติดธุระหรือเปล่า?"
เสี่ยวตงตะลึง "เสาร์หน้า? ไม่ใช่ถ่ายทอดสดรอบชิงของรายการเดอะแมสก์ซิงเกอร์หรอกเหรอคะ?"
จางเย่กระแอม "ครับ"
เสี่ยวตง "คุณไม่ไปดูหน้าเวทีเหรอ? วันนั้นฉันมีธุระน่ะค่ะ ต้องไปเหมือนกัน"
จางเย่เข้าใจแล้ว "อย่างนั้นเอง"
เสี่ยวตงถาม "วันนั้นมีธุระอะไรเหรอคะ?"
จางเย่ "ไม่มีอะไรครับ ถามไปงั้นๆ"
แน่นอน เสี่ยวตงต้องไปอยู่แล้วสิ
จริงๆ จางเย่ก็คาดเดาไว้อยู่แล้ว เพียงแต่ต้องการยืนยันให้แน่ใจเท่านั้น
ยังมีใครอีกไหมนะ? คนที่เขารู้จัก มีคนที่ร้องเพลงได้แค่ไม่กี่คนเอง!
ที่หน้าจอทีวี การแข่งขันรอบคืนชีพเริ่มต้นแล้ว
หน้ากากปวยเล้ง หน้ากากราชาประหลาด หน้ากากวันเวลา หน้ากากนายพล และหน้ากากนักร้องคนอื่นๆ ที่ตกรอบไปหรือไม่เคยได้ตำแหน่งแชมป์มาก่อน ล้วนเข้าร่วมแข่งขันครั้งนี้ คนเดียวที่ไม่ปรากฏตัวคือหลีอวี้ หรือหน้ากากทานตะวันใต้ดวงดาว เพราะเรื่องที่เกิดขึ้นก่อนหน้านี้ทำให้สถานี BTV จัดการขับเขาออกไปแล้ว และขอแบนไม่ร่วมงานด้วยอีกต่อไป ทำให้เหล่านักร้องหน้ากากขาดหลีอวี้ไปคนหนึ่ง
ตอนนี้ทุกคนกำลังแข่งขันกันอย่างดุเดือด
คนที่เคยเลือกถอดหน้ากาก ผู้ชมล้วนรู้จัก ส่วนคนที่ไม่ได้เลือกถอดหน้ากาก ถือว่าผิดพลาดไปแล้วอย่างใหญ่หลวง นักร้องบางคนนั้นไม่มีใครเดาออกด้วยซ้ำ!
……
 
"ลมทะเลหวีดหวิว!"
"ท่องลมทลายคลื่น!"
"ใจของฉัน เมื่อใดจึงสงบ!"
"ฟ้าเวิ้งดินกว้าง!"
"สุดขอบฟ้ามหาสมุทร!"
"ที่รัก เธออยู่หนใด!"
หน้ากากปวยเล้ง (เลี่ยวอี้ฉี) ใช้บทเพลงที่ทำให้ผู้ฟังต้องสะท้าน!
เปรียบกับครั้งก่อน เห็นได้ชัดว่าปวยเล้งพัฒนาขึ้นอย่างก้าวกระโดด จางเย่ได้ยินมาว่าจางเสียลงมือชี้แนะปวยเล้งด้วยตัวเอง ช่วยเธอขัดเกลาทักษะ ให้เธอได้ดึงศักยภาพที่แท้จริงออกมา และการเลือกเพลงนี้ ก็ดูเหมือนจะเป็นความเห็นของจางเสียเช่นกัน
ซึ่งมันก็ได้ผล!
เพลงนี้ร้องออกมาได้ดีมากจริงๆ!
……
 
"โอ้ยโหย"
"เธอมาแล้วเหรอ?"
"ฮ่าๆๆ"
"อยู่ที่ไหนกันนะ"
แต่หน้ากากดอกไม้จีนในวันวานกลับทำการแสดงออกมาได้ไม่ดีนัก เพลงที่เลือกเป็นโฟล์กซองที่ค่อนข้างเก่า แม้ผ่านการปรับแก้ไขมาแล้ว แต่กลับไม่สามารถทำให้ผู้ฟังเกิดความรู้สึกสนใจได้
เห็นทีเขาคงไม่สามารถผ่านรอบแรกนี้ไปได้แล้ว
……
 
ทีละคน ทีละคน
เหล่าผู้เข้าแข่งขันล้วนทุ่มเทสุดกำลัง!
ทุกคนต่างงัดทุกความสามารถและทุกสิ่งที่มีออกมาจนหมดสิ้น เพียงเพื่อบัตรผ่านเข้าสู่รอบสุดท้ายในสัปดาห์หน้า!
ท้ายที่สุด ผลก็ปรากฏออกมาแล้ว
บนหน้าจอทีวี ต่งซานซานกำลังประกาศผู้คืนชีพ
"หน้ากากนักร้องคนแรกที่เข้ารอบชิงแชมป์ได้แก่ - หน้ากากวันเวลา!"
เสียงปรบมือดังขึ้น
หน้ากากวันเวลาได้รับคะแนนโหวตสูงสุด
"คนที่สองที่ได้เข้ารอบได้แก่ - หน้ากากราชาประหลาด!"
หน้ากากราชาประหลาดตื่นเต้นมาก ชูหมัดขึ้นสุดแรง!
"และผู้เข้ารอบคนสุดท้ายได้แก่ - หน้ากากปวยเล้ง!"
พอหน้ากากปวยเล้งได้ยินชื่อตน ก็ถึงกับต้องปาดเช็ดน้ำตาบนเวที!
เธอร้องไห้แล้ว!
เป็นการร้องไห้ด้วยความยินดี!
เธอเคยบอกว่าเธอจะกลับมา และตอนนี้ เธอก็กลับมาได้แล้วจริงๆ!
ในที่สุด ที่นั่งอีกสามที่ในรอบชิงก็ได้ตัวผู้เข้าแข่งขันครบแล้ว คนอื่นๆ ล้วนต้องจากไป นักร้องที่ตกรอบได้แต่อวยพรและฝากความหวังไว้กับพวกเขาทั้งสาม ขอให้เข้าร่วมแข่งขันแทนพวกตน หวังให้ได้อันดับที่ดี และโด่งดังในศึกครั้งนี้!
การแข่งรอบคืนชีพจบลงแล้ว
แต่รายการยังไม่จบ ช่วงทิ้งท้ายรายการคือการแนะนำสิ่งต่างๆ ในคืนรอบชิงชนะเลิศราชาหน้ากาก เช่นระบบการแข่ง การถ่ายทอดสดทั่วประเทศ หรือเรื่องของแขกรับเชิญที่จะมาร่วมทำการแสดงกับเหล่าหน้ากากนักร้องในรอบแรก ทั้งยังออกคำโปรยชวนให้ทุกคนตื่นเต้นอยากรู้จนแทบทนไม่ไหว
ผู้บรรยาย
"หน้ากากไม้ใกล้ฝั่งได้เชิญแขกรับเชิญรุ่นใหญ่มาร่วมรายการในตอนสุดท้าย!"
ภาพตัดไป เผยให้เห็นแผ่นหลังของผู้หญิงคนหนึ่งปรากฏ ใบหน้าของเธอผู้นั้นสวมไว้ด้วยหน้ากาก หันหลังให้กับกล้อง แต่ไม่อาจมองเห็นว่าเป็นใคร
"หน้ากากดอกไม้ต้องฝนก็เชิญนักร้องชื่อดังมาเช่นกัน ชื่อนี้ ทอดมองทั่วทั้งวงการเพลง ไม่มีใครไม่รู้จัก!"
ภาพนั้นแนะนำตัวแขกลึกลับไว้หลายคำ!
จากนั้น หน้ากากปวยเล้ง หน้ากากวันเวลาและพวกที่ผ่านเข้ารอบก็มีภาพแนะนำตัวแขกรับเชิญเช่นกัน รายการอัดจบไปเมื่อวาน ได้ตัวผู้เข้าแข่งขันในรอบสุดท้ายครบทั้งหมดแล้ว ทางทีมงานจึงติดต่อพวกเขาไป และท่าทางคงจะกำหนดตัวแขกรับเชิญเรียบร้อยได้ในวันเดียวกันนั้นเอง วันนี้ถึงสามารถลงภาพโฆษณายืนยันได้ทั้งหมด
ปวยเล้งเชิญดาราที่ไม่ทราบเป็นหญิงหรือชายมาคนหนึ่ง ภาพบนจอถูกเบลอจนมองอะไรไม่ชัด มีเพียงคำแนะนำตัวสั้นๆ ที่ระบุไม่ได้ว่าเป็นใคร
วันเวลากับราชาประหลาดก็เช่นกัน!
แขกรับเชิญของพวกเขามีเพียงแค่คำโปรย!
คล้ายมีแต่ควันบดบัง ไม่อาจรู้ตัวตน!
แต่ใครๆ ก็ไม่อาจไม่ยอมรับได้ว่า การเหมือนรู้แต่ไม่รู้นี้กระตุ้นความอยากรู้อยากเห็นได้อย่างดีเยี่ยม ทุกคนต่างพยายามคาดเดาว่าแขกที่ได้รับเชิญมานั้นเป็นใคร! พวกเขาอยากรู้มากจริงๆ!
……
 
ที่บ้าน
แม่ที่จับสังเกตได้พูดอย่างประหลาดใจ "ทำไมโจ๊กเกอร์ถึงไม่มีแขกรับเชิญล่ะ?"
"นั่นสิ ไม่มีใครพูดถึงเขาเลย" พ่อก็สงสัย
จางเย่ได้แต่ยิ้มเจื่อน นึกในใจ "ก็ลูกพี่ยังไม่รู้จะไปเชิญใครเลยน่ะสิ!"
จากนั้นก็มีเสียงโทรศัพท์ดังขึ้น
คราวนี้เป็นมือถือของโจ๊กเกอร์
พอจางเย่เห็นเข้าก็รีบกลับเข้าไปในห้องของตนเอง ดัดเสียงก่อนกดรับสาย "สวัสดีครับ"
หานฉีรีบถาม "อาจารย์โจ๊กเกอร์ เรื่องนักร้องรับเชิญคุณจัดการได้หรือยังคะ?"
จางเย่เงียบไปครู่หนึ่ง "ยังเลย"
หานฉีพูดต่ออย่างเร่งร้อน "เหลือเวลาอีกแค่สัปดาห์เดียวก็ถึงรอบชิงแล้วนะคะ นี่เป็นรายการถ่ายทอดสดด้วย ทางทีมผู้กำกับเร่งฉันให้ติดต่อคุณหลายครั้งแล้ว..."
จางเย่พูด "ขอเวลาให้ผมอีกหน่อยเถอะ ผมจะรีบจัดการให้"
หานฉี "ได้ค่ะๆ งั้นช่วยรีบหน่อยนะคะ คุณร้องเพลงได้ดีขนาดนี้ จะไม่มีเพื่อนให้เชิญมาได้ยังไงกัน? คุณตั้งเงื่อนไขเรื่องมากเกินไปรึเปล่า?"
จางเย่นึกด่าในใจ ฉันเรื่องมากกะผีน่ะสิ!
ก็ลูกพี่ไม่ค่อยมีเพื่อนจริงๆ โว้ย!
ขณะเดียวกันนั้น ทั้งโลกออนไลน์มีแต่ข่าวเรื่องนี้แพร่สะพัดเต็มไปหมด
บนเวยป๋อ
"แขกรับเชิญของไม้ใกล้ฝั่งเป็นใครถึงได้ลึกลับขนาดนี้น่ะ?"
"แผ่นหลังนั้นคุ้นตาอยู่เหมือนกันนะ!"
"ถ้าเธอเป็นคนที่พวกเราเดาไว้จริงๆ หรือจะเชิญเทพธิดาเสี่ยวตงออกมากันนะ?"
"เอ๋ จริงเหรอ?"
"งั้นก็เยี่ยมไปเลยสิ!"
"ดอกไม้ต้องฝนดูเหมือนจะเชิญคนใหญ่คนโตมาเหมือนกัน!"
"เชิญดาราระดับเอออกมาได้จริงเหรอ?"
"เห็นว่าแขกรับเชิญของรอบนี้มีดาราระดับเอจริงๆ ล่ะ"
"ใครน่ะ? เป็นใคร?"
"ไม่รู้สิ บนเวทีนี้คนที่อยู่ระดับสูงที่สุดน่าจะเป็นหลีอวี้รึเปล่า แต่ตอนนี้เขาไม่ใช่ระดับเอแล้วนี่ จะมีดาราระดับเอมาด้วยจริงเหรอ?"
"ฉันแทบทนรอไม่ไหวแล้ว!"
"เอ๊ะ ว่าแต่แล้วโจ๊กเกอร์ล่ะ?"
"นั่นสิ ไม่เห็นแขกรับเชิญของโจ๊กเกอร์เลยนี่?"
"ทำไมถึงไม่มีใครพูดถึงล่ะ?"
"เห็นว่านะ ได้ยินมาว่าแขกรับเชิญของโจ๊กเกอร์ยังไม่ได้กำหนดแน่นอนเลย"
"ไม่หรอกมั้ง? เขาเป็นคนแรกที่เข้ารอบชิงเลยนะ ผ่านมาก็ตั้งนานแล้ว จนสัปดาห์หน้าก็ถึงรอบชิงตำแหน่งราชาหน้ากากแล้ว แต่เขายังไม่ตัดสินใจอีกเหรอ? หรือว่าไม่มีใครให้เชิญ? ถ้าเป็นแบบนั้นจริงงั้นที่โจ๊กเกอร์เคยพูดว่าตัวเขาเป็นดาราเหนือระดับบีก็โกหกน่ะสิ ท่าทางจะเป็นดาราเล็กๆ มากกว่า ขนาดช่วงนี้ดังขึ้นมาแต่ก็ยังไม่รู้จักใครอยู่ดี เลยเชิญคนมาไม่ได้"
"อันนี้เป็นไปได้นะ"
"เฮ้ย อนาถขนาดนั้นเลย?"
"ถ้าไม่รู้จักดาราใหญ่ งั้นก็เชิญดาราตัวเล็กตัวน้อยมาก็ได้นี่นา ทำไมถึงไม่เชิญมาล่ะ?"
"ถ้าเชิญดาราเล็กๆ มาแล้วเขายังคิดจะได้แชมป์อีกเหรอ? นี่การแข่งรอบสุดท้ายนะ คนอื่นเชิญดาราระดับบี หรืออย่างน้อยๆ ก็ระดับซีขึ้นไป เห็นว่าแม้แต่ระดับเอก็ยังมาด้วย ถึงไม่รู้ว่าเรื่องจริงหรือโกหกก็เถอะ แต่ถ้าโจ๊กเกอร์เชิญคนไม่ดังมาขึ้นเวทีแล้วคนไม่รู้จัก อย่างนั้นก็ไม่น่าดูแล้ว เขามีสิทธิ์ตกรอบแรกเลยนะ ไม่มีทางผ่านเข้าไปในรอบชิงได้แน่ๆ!"
"จริงด้วยสิ"
ในคืนนั้นเอง
ตอนนี้จางเย่อยู่บนเตียงเตรียมจะเข้านอนแล้ว แต่ในใจยังคิดถึงเรื่องนี้จนข่มตาไม่ลง ยิ่งไถเวยป๋อเจอกระทู้เหล่านี้มากๆ เข้า เขาก็ทนไม่ไหว ลุกพรวดขึ้นมาจากที่นอนแล้วกลอกตามองบน!
ฉันน่ะหรือไม่มีชื่อเสียง?
ฉันน่ะหรือไม่รู้จักคนใหญ่คนโต?
เฮ้ย นี่ฉันน่าอนาถขนาดนี้เลยงั้นเรอะ!
แล้วฉับพลันนั้น จางเย่ก็นึกถึงคนคนหนึ่งขึ้นมาได้ เขารีบคิดอย่างตั้งใจว่าจะเปิดปากบอกอีกฝ่ายอย่างไรและโดยวิธีไหน เพราะคนผู้นี้ เชิญมาไม่ง่ายเลยจริงๆ!
 


[Go To Next Chapter]( ./163.md)