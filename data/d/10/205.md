##บทที่ 1105 : คนเดียวกวาดเรียบทั้งสมาคมฯ
ที่ห้องหนังสือ
คุณอู๋ชงชาเข้ามาแก้วหนึ่ง
ส่วนจางเย่ยังคงนั่งดูหน้าจอคอมพิวเตอร์
"ดื่มชาก่อนนะ"
"อ้อ ขอบคุณครับ"
"เริ่มแล้วเหรอ?"
"ใกล้แล้วๆ ฮ่าๆ"
"เอาล่ะ ฉันขอดูหน่อยสิว่าแฟนฉันเล่นหมากล้อมเก่งขนาดไหน"
คุณอู๋ขยับเก้าอี้เข้ามานั่ง
จางเย่ยิ้ม "ความจริงผมเองก็ใช้ไม่ได้หรอก แต่พ่อพวกเราน่ะเก่งใช้ได้เลยนะ ตอนแรกเล่นกับเขา เขาคงไม่ได้เอาจริง แต่พ่อยิ่งเล่นยิ่งเก่ง ฝีมือยกขึ้นหลายระดับ บางครั้งผมถึงกับต้องตั้งใจเล่นจริงๆ จังๆ เลยล่ะ ไม่งั้นต้องโดนเขาจัดการแน่ๆ"
"แน่นอน ก็ตอนนั้นพ่อถือเป็นยอดฝีมือเลยนะ"
"แต่ผมก็ไม่เลวเหมือนกันนา อ้อ เริ่มแล้วๆ ฮ่าๆ คุณคอยดูนะ!"
"เธอนี่นะ ก็แค่ชนะพ่อฉันเอง ตอนนี้พ่อฝีมือถดถอยลงมาก ถ้าเป็นสมัยยังลงแข่งอยู่นะ ตอนอยู่ขั้นสี่ห้าดั้งเธอก็ลำบากแล้ว"
"ผมรู้"
จางเย่เองก็คิดแบบนั้นเช่นกัน ความจริงเขาเองก็ไม่ทราบว่าตนเองมีฝีมือถึงระดับใด เขาทราบเพียงแค่ตนกินหนังสือทักษะหมากล้อมจนเต็มแล้ว จากนั้นยังกินหนังสือทักษะขั้นสูงมูลค่าหนึ่งร้อยล้านแต้มชื่อเสียงไปอีก ดูท่าทางแล้ว นักเล่นหมากล้อมของโลกนี้จะมีฝีมือร้ายกาจอย่างยิ่ง ขนาดมืออาชีพที่วางมือไปยี่สิบกว่าปียังมีฝีมือหมากสูงส่งขนาดนี้ จางเย่เลยคิดว่าคุณอู๋พูดถูกต้อง เขาเพียงแค่ชนะอู๋ฉางเหอเท่านั้น ยังมีคนอีกมากมายที่จัดการเขาได้ คนที่ชายหนุ่มเคยประมือก็มีเพียงแค่อู๋ฉางเหอเท่านั้น
เริ่มเปิดกระดานแล้ว!
ผู้เล่น ‘อู๋ฉางเหอ’ ฝ่ายตรงข้ามเริ่มวางหมากแล้ว
จางเย่พอเห็นแบบนั้น ก็เดินหมากทแยง การเปิดกระดานด้วยหมากทแยง สามารถดึงเกมให้เข้าสู่ความวุ่นวายได้ง่าย กระดานเช่นนี้มักเป็นวิธีการที่ฝ่ายอ่อนกว่าเล่นกับผู้ที่ฝีมือสูงกว่า เน้นเอาเปรียบระหว่างสถานการณ์วุ่นวาย แต่จางเย่ไม่กลัวเรื่องนี้ นิสัยของเขาเพียงแต่ชอบเล่นแบบนี้เท่านั้นเอง!
เจ็ดแปดตาผ่านไป
คุณอู๋สงสัย "เอ๋ นี่ไม่ใช่สไตล์ที่พ่อเล่นประจำนี่นา?"
จางเย่ยิ้ม "ใช่ พ่อคุณเปลี่ยนแนวตลอดเลย ก่อนนี้แพ้ให้ฉันกระดานหนึ่งก็เปลี่ยนสไตล์ครั้งหนึ่ง"
คุณอู๋พูดขึ้น "ต้องเป็นเพราะวิธีการเก่าใช้กับเธอไม่ได้แน่ เลยต้องจงใจเปลี่ยนสาย พ่อเก่งเหมือนกันนะ เปลี่ยนสไตล์ได้ตั้งแต่เมื่อไรกัน?"
“โอ้ ตานี้เดินได้ดีนี่นา” จางเย่เล่นไปก็พล่ามกับตัวเองไป
“หืม”
“ฮ่าๆ แต่ดูผมซะก่อน”
“เป็นไง แบบนี้จะโต้กลับยังไงดีล่ะ”
“คอยดูนี่ เดี๋ยวจะลวงให้หงายเลย”
“อ๊ะ ทำไมเดินตรงนี้เนี่ย?”
“หึหึ เดี๋ยวสวย ฮ่า ดูสิ พ่อติดกับแล้ว รออีกเดี๋ยวเถอะ เดี๋ยวผมจะให้คุณได้เห็นฝีมือการเล่นที่ยอดเยี่ยมของผม!”
เมื่อหมากดำเดินมาถึงตาที่แปดสิบห้า
จางเย่ผู้ถือหมากขาวก็ยิ้มน้อยๆ แล้ววางหมากตัวหนึ่งลงไป!
อีกฝ่ายถึงกับตื่นตระหนก!
ทุกอย่างพลันตกอยู่ในความเงียบ เป็นความเงียบที่ยาวนานถึงสิบนาทีเต็ม!
จางเย่หัวเราะลั่น "เข้าตรงจุดอ่อนเป๊ะ! ผมว่าพ่อต้องกำลังเดือดอยู่แน่ๆ!"
อู๋เจ๋อชิงมีฝีมือเดินหมากสามัญ สายตาเองก็ยังอ่อนด้อย ถึงตอนนี้จึงเพิ่งทราบว่าหมากที่จางเย่เล่นตอนต้นกระดานนั้นคืออะไร!
อู๋เจ๋อชิงอุทาน "งดงามมาก"
พอแฟนสาวชื่นชม จางเย่เองก็พึงพอใจยิ่ง
ทันใดนั้นที่หน้าจอก็มีหน้าต่างเด้งขึ้น!
ฝ่ายตรงข้ามโยนหมากยอมแพ้!
จางเย่พิมพ์ "ยังเล่นอีกไหมครับคุณอา?"
อู๋ฉางเหอ "เล่น แกรอเดี๋ยว! อย่าหนีล่ะ!"
จางเย่ "ได้ครับ ผมไม่หนีหรอก"
เกมอีกกระดานเริ่มขึ้นอย่างรวดเร็ว!
กระดานนี้ อีกฝ่ายก็เปลี่ยนสไตล์การเล่นอีกแล้ว!
จางเย่ไม่ได้เอาจริงเอาจังนัก เล่นไปพลางก็คุยกับอู๋เจ๋อชิงไปพลาง อธิบายไปก็เดินหมากไปด้วย
อู๋เจ๋อชิงยิ้มน้อยๆ "เล่นหมากยังไงของเธอน่ะ เดี๋ยวก็แพ้จริงหรอก คนอื่นเวลาเล่นหมากเขาเล่นกันเงียบๆ ไม่ใช่เหรอ?"
แต่ทว่าจางเย่คุ้นชินกับการเล่นไปพูดไปแบบนี้เสียแล้ว ความจริงเขาเองก็เล่นหมากล้อมมาไม่มากนัก แล้วตัวเองก็ไม่คนนิสัยเงียบๆ ไม่พูดจา พอเล่นไพ่พิชิตแลนลอร์ดมากๆ เข้า ชายหนุ่มก็อาศัยสภาพจิตใจเวลาเล่นไพ่ดังกล่าวมาใช้กับหมากล้อมด้วย เล่นๆ อยู่เดี๋ยวๆ จางเย่ก็ส่งข้อความหา ‘อู๋ฉางเหอ’ เพื่อกลั่นแกล้งคู่แข่ง ซึ่งเขาคิดว่านี่คือเรื่องปกติ ในเมื่อเล่นช้าก็ต้องเร่งรัดหน่อยสิ!
 "ไปห้องน้ำแล้วเหรอ?"
"คุณอา ไปไหนน่ะ?"
"นั่งเบ่งอยู่เหรอ?"
"ทำไมไม่เดินล่ะ?"
"คุณยังจะเล่นรึเปล่า?"
"ผมรอจนเฉาหมดแล้วนะครับ!"
"หรือว่าไม่มีกระดาษทิชชูกันนะ?"
อู๋เจ๋อชิงอดยิ้มอย่างจนปัญญาไม่ได้ เธอเพิ่งเคยเห็นเป็นครั้งแรกว่ามีคนเล่นหมากล้อมแบบนี้ด้วย แล้วยังคำพูดพวกนั้นอีก ทำไมฟังเหี้ยมโหดเหลือเกิน!
แต่ในความเป็นจริงแล้วกระดานนี้ จางเย่ก็เล่นอย่างยากลำบากเช่นกัน "ตอนกลางกระดานพ่อเล่นได้ดีจริงๆ กระดานนี้ใช้ฝีมือสูงส่งมาก สูงจริงๆ คุณดูหมากตานี้สิ ตานี้คือคิดจะวางหลุมดักผม!"
อู๋เจ๋อชิง "เธอไม่หวั่นไหวเลยนะ"
จางเย่ยิ้ม "ก็ไม่แน่หรอก คิดจะหลอกผมเหรอ? พ่อน่ะคิดมากเกินไปจริงๆ นะ ได้ งั้นผมจะหลอกเขาสักรอบ แกล้งเดินไปตามกับดักเขาแล้วกัน"
"อ้อ หมากเรียงหรือ?"
"ฮ่าๆ ผมจะหลอกให้พ่อคิดว่าผมตกหลุมพรางของเขาน่ะ"
"แล้วจากนั้น?"
"จากนั้นกลางกระดานก็เป็นพื้นที่ของผมยังไงล่ะ!"
อีกฝ่ายวางหมาก!
จางเย่ก็วางหมาก!
อีกฝ่ายวางหมากต่อ!
จางเย่ยิ้มแล้วเดินหมากอีกตา!
จากนั้น? ก็ไม่มีจากนั้นอีกแล้ว!
นาฬิกาของอีกฝ่ายเริ่มนับถอยหลัง
สามนาที...
ห้านาที...
อีกฝ่ายวางหมากขอยอมแพ้ในที่สุด
จางเย่บอกกับคุณอู๋ "ความจริงกระดานนี้จะเล่นต่อจนท้ายกระดานก็ได้ แต่ว่ามาถึงตรงนี้ก็ถือว่าไม่มีความจำเป็นแล้ว พ่อไม่มีหวังจะพลิกเกมอีกแล้ว"
อู๋เจ๋อชิงยิ้ม "หลายปีมานี้ฝีมือพ่อถดถอยลงจริงๆ"
ภาพลักษณ์ของอู๋ฉางเหอในใจของจางเย่ ความจริงก็ค่อยๆ เปลี่ยนแปลงไปทีละน้อย ในใจเขาเห็นว่าผู้เฒ่าท่านนี้ความจริงแล้วนับว่ามีความสามารถ หลายตาเดินถึงกับทำให้เขาแทบเพลี่ยงพล้ำ ยิ่งเล่นยิ่งเก่งกาจ จนเหมือนพอจบกระดานก็เปลี่ยนไปเป็นอีกคน อย่างกับเปลี่ยนตัวผู้เล่นอย่างไรอย่างนั้น ไม่แปลกใจที่ครั้งนั้นถือเป็นอันดับหนึ่งของวงการ ไม่อาจดูเบาได้จริงๆ!
แต่ทว่าจางเย่ยังคงไร้พ่าย!
หนึ่งกระดาน!
สามกระดาน!
ห้ากระดาน!
จางเย่บุกตะลุยเข่นฆ่า ชนะรวดไปตลอดทาง!
……
 
อีกฟากของจอ
ที่ห้องหมากล้อมของสมาคมหมากกระดานฯ
ทั้งห้องล้วนแต่เงียบสนิทไร้เสียงนกกา
อู๋ฉางเหอตะลึง!
ประธานซ่านตงเหอตาค้าง!
เหล่านักเล่นหมากล้อมอาชีพคนอื่นๆ ตาแทบถลนออกจากเบ้า!
"ฉีฉีเจ็ดดั้งแพ้?"
"ฉางหานเก้าดั้งแพ้?"
"เถียนซีเก้าดั้งยังแพ้?"
"ขนาดหลี่อี้เก้าดั้งยังเอาชนะเขาไม่ได้?"
"เชี่ยๆๆ!"
มีคนประมือกับเย่ไปห้าคนแล้ว!
คนหนึ่งอันดับสิบสองของโลก!
อีกคนอันดับสิบ!
อีกคนอันดับเก้า!
ยังมีอันดับเจ็ด!
สูงสุดคืออันดับสี่ของโลก!
ทุกรายล้วนแพ้เรียบ!
แม่งแพ้ราบคาบหมดแล้ว!
"เชี่ย!"
"สวรรค์!"
"แม่งเป็นใครกันวะ?"
"นี่ นี่ เป็นไปได้ยังไง!"
พวกเขาไม่อยากจะเชื่อสายตาตนเอง!
เฉินอิงกับสวีหานและพวกกลัวจนฉี่แทบราดแล้ว!
เหล่ามืออาชีพรุ่นเยาว์ระดับห้าหกดั้งต่างขยี้ตามองจอคอมพิวเตอร์ใหม่อย่างอึ้งงัน ไม่มีปฏิกิริยาอยู่ครึ่งค่อนวัน พวกเขาแทบเป็นบ้าไปแล้ว สิ่งยึดเหนี่ยวในจิตใจล้วนพังทลายลงในขณะนั้นเอง!
อู๋ฉางเหอมาขอความช่วยเหลือที่สมาคมฯ เพื่อหวังให้เหล่ายอดฝีมือหมากล้อมช่วยกันถล่มจางเย่ แต่สุดท้ายกลับเป็นจางเย่คนเดียวถล่มทั้งสมาคมฯ จนราบคาบ!
ยับเยินโดยสิ้นเชิง!
ไม่มีใครรอด!
ที่สำคัญที่สุดคือ เย่คนนี้ ระหว่างเล่นกับพวกเขายังมีเวลาพิมพ์ข้อความยั่วยุพวกเขาไม่หยุด ส่งแต่ข้อความอย่าง ‘เร็วๆ หน่อย’ ‘รอจนเฉาแล้ว’ ‘ช้าจังเลย’ ‘ไปนั่งเบ่งในส้วมซะแล้ว’ บลาๆ มากมาย ทั้งยังส่งข้อความส่วนตัวมาอีก ทำให้เหล่ามือหมากเก้าดั้งแทบกระอักเลือด!
ไปนั่งเบ่งส้วม?
ไม่มีกระดาษเช็ดก้น?
นายแม่งสนใจว่าฉันมีกระดาษไหมทำไมวะ!?
นายแม่งสนใจทำซากอะไรของนาย!?
 


[Go To Next Chapter]( ./206.md)