##บทที่ 1138 : ความเปลี่ยนแปลงของสูตรมุมทแยงใหญ่ที่ทำให้ผู้คนต้องตะลึง!
ผ่านไปสิบกว่านาทีแล้ว!
ปีเตอร์กลับยังคงไม่เคลื่อนไหว!
ปกติมีเวลาให้แต่ละฝ่ายสองชั่วโมง ขณะที่นาฬิกาของฝ่ายปีเตอร์เหลือเพียงหนึ่งชั่วโมงสี่สิบนาที เวลาอันมีค่าสิบกว่านาทีถูกผลาญไปกับตรงนี้!
กรรมการทั้งสองหันมองตากันแวบหนึ่ง
ในที่สุดฝ่ายอเมริกันก็นั่งไม่ติด ต่างหันมองไปทางเครื่องคอมพิวเตอร์เป็นระยะ เกรงว่าจะเกิดความผิดพลาดอะไรในตัวระบบที่ทำให้ปีเตอร์หยุดทำงาน แต่เมื่อหันไปมองสัญญาณไฟแจ้งเหตุของเครื่อง กลับไม่มีปัญหาใด ไม่มีการแจ้งสัญญาณความผิดพลาดแม้แต่น้อย เห็นได้ชัดว่าปีเตอร์นั้นยังทำงานตามปกติ เพียงแต่มันกำลัง 'คิด' และกำลัง อยู่ในกระบวนการ 'ใคร่ครวญอย่างลึกซึ้ง'
ทำไม?
เกิดอะไรขึ้น?
ทำไมถึงหยุดอยู่ตรงนี้ล่ะ?
ไม่มีใครเข้าใจว่าทำไมปีเตอร์จึงต้องลังเล!
อาจบางทีมีเพียงจางเย่ที่ทราบว่าเหตุใดสูตรมุมนี้จึงถูกเรียกว่าเป็นหนึ่งในสามสูตรมุมที่ซับซ้อนที่สุดในโลก และเป็นสูตรมุมที่แก้ได้ยากที่สุด เนื่องจากสูตรมุมทแยงใหญ่นั้นมีความเปลี่ยนแปลงมากเกินไปจนเรียกว่าไม่มีที่สิ้นสุดก็ไม่เกินเลย วิธีการรับมือกลับไม่ง่ายอย่างที่ทุกคนคิด ทางเลือกมีมาก ทั้งยังมีตัวเลือกใหม่ๆ หลังแต่ละหนทาง แค่ประมาทไปครั้งเดียวก็พ่ายทั้งกระดาน!
ฆ่าคนได้!
แล้วก็ฆ่าตัวเองได้!
นี่คือสูตรมุมทแยงใหญ่ สูตรมุมที่อันตรายอย่างยิ่ง แม้แต่ในโลกของจางเย่ที่มีการศึกษาสูตรมุมนี้จนทะลุปรุโปร่ง เมื่อเหล่ายอดฝีมือต้องแข่งขันกันในการแข่งสำคัญยังไม่กล้าใช้ออกมาง่ายๆ ถ้าเล่นไม่ดี ไม่ทันจะได้ทำร้ายศัตรู ตนเองก็ถูกลูกหลงตายไปเสียก่อน สถานการณ์เช่นนี้ไม่ใช่ไม่เคยเกิดขึ้น!
วันนี้จางเย่เองก็สู้สุดฝีมือ เมื่อวานเขาพบจุดอ่อนของปีเตอร์แล้ว วันนี้ก็เป็นเวลาที่จะได้ลองหยั่งจุดอ่อนนี้!
อวี๋อิ่งอี๋พูดไม่ออก "ปีเตอร์ดูเหมือนจะช้าลงนะคะ ไหนบอกว่าอัปเกรดแล้ว? ทำไมดูเหมือนอ่อนกว่าก่อนอัปเกรดอีกล่ะ?"
เฉินอิงไม่กล้าด่วนสรุป "หรือจะมีอะไรซ่อนอยู่?"
"อะไรซ่อนอยู่เหรอ?" อวี๋อิ่งอี๋ถามขึ้น
เฉินอิงว่า "ฉันเองก็ดูไม่รู้เรื่อง แต่ว่าในเมื่อรองศาสตราจารย์จางเล่นไม้นี้ออกมา ก็คงมีความคิดอะไรอยู่ล่ะมั้ง? ปีเตอร์เองก็ใช้เวลาคิดอยู่นานไม่กล้าลงมือเล่นง่ายๆ แปลว่าหมากนี้ต้องมีอะไรไม่ธรรมดาอยู่แน่นอน" เธอเหงื่อแตกเล็กน้อย รู้สึกว่าระดับของตนเองยังทิ้งห่างอีกไกล กระดานเมื่อวานก็เช่นกัน การศึกระหว่างสุดยอดฝีมือนั้น ด้วยระดับของเธอกลับมองไม่ออกอยู่หลายจุด
สุดท้ายจึงว่า "ฉันมีฝีมือจำกัด แต่ตรงจุดนี้ ดูเหมือนจะเป็นจุดสำคัญนะคะ ผู้กำกับอยู่ไหมคะ? เชิญอาจารย์เซี่ยงหรงมาได้รึเปล่า?"
ไม่นานนัก เซี่ยงหรงก็มาจริงๆ
อวี๋อิ่งอี๋ "สวัสดีค่ะอาจารย์เซี่ยง"
เซี่ยงหรงพยักหน้าเรียบๆ แล้วนั่งลง
เฉินอิงถามขึ้นทันที "ท่านเซี่ยงคะ หมากตานี้ของรองศาสตราจารย์จาง ฉันดูแล้วไม่เข้าใจ คุณจะช่วยอธิบายให้ฟังหน่อยได้ไหมคะ?"
เซี่ยงหรงรับคำ
เฉินอิงถอนใจยาว
เซี่ยงหรงกล่าวอย่างเรียบง่าย "ผมจะบอกตามตรง หมากตานี้...ความจริงผมเองก็ไม่เข้าใจเช่นกัน"
เฉินอิงจะเป็นลม!
อวี๋อิ่งอี๋จะเป็นลม!
ผู้ชมหน้าจอทีวีเองก็จะเป็นลม!
บรรยากาศกระอักกระอ่วน แต่ขณะนั้นเอง ปีเตอร์ก็ขยับแล้ว!
"ลงมือแล้ว!" อวี๋อิ่งอี๋ตะโกนดังลั่น
ปีเตอร์ตัดเข้ามา!
จางเย่พอเห็นก็หัวเราะ เดินหมากอีกตาหนึ่ง
จากนั้นปีเตอร์ก็หยุดนิ่งลงอีกครั้ง
กระทั่งห้านาทีให้หลัง ปีเตอร์ก็เดินอีกหมาก
จางเย่ไม่แม้แต่จะคิดก็เลือกเดินหมาก 'ชน'!
ปีเตอร์หยุดคิด ครั้งที่สามนี้ใช้เวลาใคร่ครวญอย่างยาวนาน!
จะเข้าตัด?
จะปะทะซึ่งหน้า?
ได้ ฉันจะเล่นกับแก!
จางเย่ดูผ่อนคลาย
มาถึงตรงนี้ ถ้ายังดูเค้าลางอะไรไม่ออก เหล่ามือหมากล้อมอาชีพก็ยึดอาชีพนี้เสียเปล่าแล้ว!
เซี่ยงหรงหน้าเปลี่ยนสี เขาเป็นคนแรกที่มองออก "เดินหมากเฉียงออกได้ยอดเยี่ยม!"
เฉินอิงเองก็ตาค้าง "อันตราย! นี่มัน...อันตรายมาก!"
อวี๋อิ่งอี๋ไม่เข้าใจ "เกิดอะไรขึ้นกันคะ?"
เฉินอิงตะลึงจนเหงื่อแตกพลั่ก "การตัดเข้ามาของปีเตอร์ ตอนแรกฉันคิดว่าเป็นการรับมือที่ดีมาก แต่ว่าตอนนี้ ดูเหมือนว่าก้าวนี้จะกลายเป็นการล่อปีเตอร์ลงหลุมแล้ว! หมากตามหลังของรองศาสตราจารย์จางบีบจนปีเตอร์ไม่อาจไม่สู้ตาย! ทุกก้าวมีความเปลี่ยนแปลงมากเกินไป ถ้าปีเตอร์เล่นขึ้นกลางกระดาน รองศาสตราจารย์จางเองก็สามารถตีโต้กลับ ความเปลี่ยนแปลงภายหลังยิ่งยากคาดเดา ทุกตาเดินล้วนมีแต่ความเป็นไปได้ แต่ถ้าปีเตอร์เดินเข้ามุม รองศาสตราจารย์จางก็ยิ่งรุกเข้าได้ ผ่านไปสามตา ความเปลี่ยนแปลงยิ่งซับซ้อนเข้าไปอีก พวกเรามองไม่ออกเลยว่าใครกำลังขึ้นนำ แต่ต่อให้มีคนขึ้นนำ ความเปลี่ยนแปลงนี้ก็ไม่หยุด อีกฝ่ายก็ยังมีโอกาสตีโต้ นี่ นี่มันคือความเปลี่ยนแปลงไม่สิ้นสุดชัดๆ!"
อวี๋อิ่งอี๋พูดอย่างตกใจ "ปีเตอร์เล่นพลาดแล้ว?"
เฉินอิงรับคำ "มันไม่ควรจะตัด ถ้าเกิดเชื่อม..."
เซี่ยงหรงกลับขัดขึ้นทันที "ปีเตอร์ไม่ได้พลาด"
"หือ?" เฉินอิงมองเขา
เซี่ยงหรงคลี่ยิ้มน้อยๆ แล้วอธิบาย "เมื่อรองศาสตราจารย์จางเลือกเดิน ‘กระโดดป้องตาม้า’ ก็ถือเป็นการเปิดกระดานนี้แล้ว แต่ตอนนี้สิ่งที่ผมอยากรู้ก็คือทำไมปีเตอร์ถึงใช้เวลาคิดนานนัก รอดูกันเถอะ" เขาหยิบโน้ตบุ๊กของตนขึ้นมา เล่นตามเกมที่เกิดขึ้น "ถ้าปีเตอร์เข้าตรงนี้ สุดท้ายก็ยังเป็นเหมือนเดิม แม้รองศาสตราจารย์จางตีเข้าตรงจุดนี้ได้ สถานการณ์ก็ยังคงอันตรายเช่นกัน"
เฉินอิงตระหนก "เฉียงเหรอคะ?"
เซี่ยงหรง "เฉียงได้ แต่ถ้ารองศาสตราจารย์จางเลือกตาม ปีเตอร์ตีเข้าตรงนี้ รองศาสตราจารย์จางเดินหมากขวางตรงนี้ได้ ถ้าเกิดต้องวิเคราะห์กันจริงๆ ก็ยิ่งซับซ้อนไปอีก! ถ้าเลือกประชิดล่างเองก็เป็นวิธีแก้ปัญหาได้ แบบนี้ แบบนี้ รองศาสตราจารย์จางน่าจะเล่นตรงนี้ ปีเตอร์ตอบกลับ ความเปลี่ยนแปลงก็จะไม่มากนัก ถือเป็นวิธีการแก้ปัญหาที่เรียบง่าย แต่ว่าปีเตอร์ก็จะเสียเปรียบไปสองสามแต้ม ปัญญาประดิษฐ์ที่อัปเกรดแล้วย่อมไม่เลือกทางนี้แน่นอน ทางหนึ่งหาไม่เจอปลายทาง อีกทางหนึ่งคือกับดักที่ไม่อาจไม่แลก" หลังหยุดเว้นช่วยครู่หนึ่ง เขาก็กล่าวต่อ "หรือบางทีอาจมีวิธีการอื่น? แต่ว่ากระดานนี้ซับซ้อนเกินไป ต้องวิเคราะห์กันนานจึงสามารถตัดสินได้ ต้องลงแรงมากเกินไป ถ้าวิเคราะห์กันทุกความเปลี่ยนแปลงล่ะก็ เวลาปีหนึ่งก็ไม่พอ!"
หนึ่งปี?
อวี๋อิ่งอี๋ตะลึงอยู่กับที่!
เฉินอิงเองก็สูดลมหายใจลึก!
เซี่ยงหรงเองก็ยอมรับ "รองศาสตราจารย์จางเป็นอัจฉริยะจริงๆ นี่เป็นสูตรมุมแบบใหม่ที่ซับซ้อนมาก ความเปลี่ยนแปลงทุกย่างก้าวล้วนเต็มไปด้วยอันตราย!"
เฉินอิงถามขึ้นทันที "แต่รองศาสตราจารย์จางทำไมไม่ต้องคิดตามเลยคะ? พวกคุณเห็นไหมว่าทุกย่างก้าวของเขาล้วนเป็นการเดินหมากในทันที ไม่มีความลังเลแม้แต่น้อย!"
เซี่ยงหรงเพียงยิ้ม "ผมไม่ทราบ"
ใช่แล้ว เขาไม่ทราบจริงๆ!
อีกด้านหนึ่ง
คนของสมาคมฯ เองก็ต้องตกตะลึงไปเช่นกัน!
หูเลี่ยงอ้าปากกว้าง "สูตรมุมใหม่เหรอ?"
"ซับซ้อนมาก!"
"เชี่ย ฉันดูจนแทบบ้าแล้ว! นี่ นี่มันจะสับสนเกินไปแล้ว!"
"สูตรมุมนี้มีทางเลือกมากเกินไป! ทางเลือกส่วนใหญ่กลับเป็นหมากตายเสียด้วย เดินพลาดไปก้าวเดียวก็ไม่มีวันฟื้นแล้ว! สูตรมุมแบบนี้รองศาสตราจารย์จางคิดออกมาได้ไงน่ะ?"
"เชี่ย รองศาสตราจารย์จางมีลูกไม้ใหม่อีกแล้ว!"
"ทำไมเขาถึงเดินได้แบบไม่ต้องใช้ความคิดเลยล่ะ?"
"นั่นสิ ทำไมกัน?"
"เขาเป็นคอมพิวเตอร์ยิ่งกว่าคอมพิวเตอร์อีกงั้นเหรอ?"
ไม่มีใครรู้ว่าจางเย่ทำได้อย่างไร!
ว่ากันตามตรง ต่อหน้าสูตรมุมที่ซับซ้อนเช่นนี้ หากปีเตอร์สับสน จางเย่เองก็ควรตกอยู่ในสถานการณ์เดียวกัน เขาเองก็ควรกำลังปวดศีรษะเช่นกัน!
ถ้าปีเตอร์พูดได้ เกรงว่าขณะนี้คงถล่มมารดาของจางเย่ไปเรียบร้อยแล้ว!
เพราะอะไร?
ความจริงแล้วก็ไม่ใช่เพราะอะไร?
'สมอง' ของปีเตอร์มีข้อมูลบันทึกหมากล้อมของโลกใบนี้ทั้งหมด?
จางเย่เองก็มีข้อมูลของโลกใบนั้นบรรจุอยู่ในสมองจำนวนมากเช่นกัน หนึ่งในสูตรมุมที่ซับซ้อนที่สุดในโลกอย่างสูตรมุมทแยงใหญ่ คนของโลกนี้ยังไม่รู้จัก ไม่มีใครได้ศึกษาอะไรนัก ขณะที่ความเปลี่ยนแปลงหลักๆ นั้นจางเย่ทราบอยู่แล้ว ไม่ว่าจะเล่นตรงจุดไหนก็มีการโต้ตอบได้ในทันที!
แกใช้ข้อมูลที่บันทึกไว้ได้งั้นเรอะ?
เหอะๆ ฉันเองก็ใช้ได้เหมือนกัน!
 
 


[Go To Next Chapter]( ./239.md)