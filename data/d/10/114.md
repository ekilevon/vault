##บทที่ 1014 : จางเย่ขอแต่งงาน! (ต้น)
วันจันทร์
ตอนเช้า พ่อกับแม่ไปเที่ยวอี้เหอหยวนกับเพื่อนบ้านอีกสองคน
จางเย่เบื่อมาก อยู่บ้านด้วยความเบื่อหน่ายเป็นกำลังและได้แต่ซ้อมร้องเพลงซ้ำแล้วซ้ำเล่า สัปดาห์นี้ถึงวันแม่แล้ว เขากำลังคิดเลือกเพลงของสัปดาห์นี้ว่าจะร้องเพลงเกี่ยวกับความรักของแม่ดีหรือไม่ ยังเหลือเวลาอีกห้าวัน เขายังไม่มีไอเดียเหมาะๆ ทั้งยังไม่คิดจะรีบตัดสินใจอะไรนัก
เขาเช็กหน้าเว็บเพจหลักของรายการ
คะแนนความนิยมของโจ๊กเกอร์เป็นอันดับหนึ่งไปแล้ว!
อันดับหนึ่ง โจ๊กเกอร์ 470,000 คะแนน
อันดับสอง ดอกไม้ต้องฝน 410,000 คะแนน
อันดับสาม ทานตะวันใต้ดวงดาว 320,000 คะแนน
อันดับสี่ ไม้ใกล้ฝั่ง 290,000 คะแนน
แม้โจ๊กเกอร์จะกระโดดจากอันดับสี่มาเป็นอันดับหนึ่ง แต่ก็เพราะคะแนนทิ้งห่างกันไม่มาก ตัวจางเย่ชนะตำแหน่งแชมป์มาสองสัปดาห์ติด ย่อมมีแรงขับเคลื่อนที่ร้ายกาจ จะให้เขาเป็นฝ่ายแพ้คงยาก
หลายคนคอมเมนต์บนหน้าเว็บไซต์
“ทุกคนว่าใครจะได้แชมป์ตอนที่สาม?”
“โจ๊กเกอร์แน่นอน ฉันชอบเพลงเขามากเลย!”
“ฉันว่าไม่ใช่เขาหรอก”
“นั่นสิ ชนะมาสองรอบแล้วนะ”
“ใช่ ใครๆ ก็รู้ว่าเขาเก่งแค่ไหน ทุกคนคาดหวังในตัวเขาสูงยิ่งขึ้น ถ้าเพลงต่อไปแสดงได้ไม่ดี ผู้ชมอาจต้องผิดหวัง หรือถ้าเพลงที่เลือกมาไม่ได้ดีมาก แม้จะไม่ใช่เพลงแต่งใหม่ โจ๊กเกอร์ก็น่าจะชนะตลอดอย่างนี้ยากแล้วล่ะ”
“เราไม่มีทางหวังว่าเพลงเขาจะเป็นเพลงแต่งใหม่ตลอดหรอกรึเปล่านะ?”
“แปลว่าดอกไม้ต้องฝนก็มีโอกาสมากขึ้นน่ะสิ?”
“ทานตะวันกับไม้ใกล้ฝั่งก็มีหวังแล้วสิ”
“ทุกคนเป็นมืออาชีพ ร้องเพลงได้ดีทั้งนั้น จะให้บอกว่าใครจะชนะนี่ยากเลยนะ”
พออ่านคำวิจารณ์ จางเย่ก็เรียบเรียงความคิดใหม่ ชาวเน็ตพูดถูก ตำแหน่งของเขาตอนนี้ เดินหน้าต่อไปได้ยากแล้ว ไม่มีใครเป็นแชมป์ไปได้ตลอด นี่ไม่ใช่เรื่องของทักษะการร้องเพลง แต่เป็นเพราะความคาดหวังของผู้ชม โชคดีที่ชายหนุ่มยังมีไพ่ในมือ ก็คือเหล่าเพลงสุดคลาสสิกจากโลกเดิมที่ยังไม่ได้ใช้งานและเตรียมไว้เป็นแผนสำรอง ดูแล้วเขาคงต้องเลือกเพลงตามกระแสสักหน่อย เอาให้ทุกคนฟังแล้วนึกชอบทันที?
เพลงไหนดี?
เลือกยากจริงๆ
ทันใดนั้นโทรศัพท์เขาก็ดังขึ้น
ผู้โทรคืออู๋เจ๋อชิง
จางเย่ฉีกยิ้มกว้างก่อนรับสายทันที “อู๋”
เสียงผู้หญิงอันอ่อนโยนดังมาจากปลายสาย “หึๆ เสียงดูอารมณ์ดีจังนะคะ?”
“ฮ่าๆ นิดหน่อยน่า” จางเย่ว่า “วันนี้วันจันทร์ไม่ใช่เหรอ? ทำไมล่ะ? คุณไม่ได้ทำงานหรอกเหรอ?”
“เพิ่งกลับจากทำงานต่างเมืองเลยลาพักสักวันน่ะ”
จางเย่รู้ว่าเธอต้องไปต่างเมืองหลายวันเพราะสารคดีเรื่องมลพิษ ครั้งนั้นอู๋เจ๋อชิงช่วยเขารับแรงกดดันจากรอบทิศให้สารคดีได้ออกอากาศเพิ่มอีกวันสองวัน ล่วงเกินคนไว้มาก ก่อนเดินทางออกจากเมืองหลวงไปทำงาน ที่เขาไม่ได้ถามเรื่องนี้ก็เพราะรู้ว่าเป็นปัญหานี้เอง “สารคดีมลพิษก่อเรื่องให้เธอรึเปล่าน่ะ?”
เสียงสตรีปลายสายหัวเราะ “จัดการเรียบร้อยแล้ว ไม่ใช่เรื่องใหญ่อะไรหรอก”
กับเรื่องงานเบื้องบน จางเย่เองก็ไม่ค่อยรู้เรื่องอะไรนัก ในเมื่อคุณอู๋ว่าจัดการเรียบร้อย อย่างนั้นก็คงเสร็จเรียบร้อยจริงๆ คุณอู๋ไม่ใช่อย่างต่งซานซานที่เล่นลิ้นไปเรื่อย เธอมีอะไรก็บอกออกมาตรงๆ
จางเย่สบายใจขึ้น “อยู่บ้านเหรอ?”
เสียงผู้หญิง “อื้อ”
จางเย่ “งั้นฉันไปหาที่บ้านนะ?”
เสียงผู้หญิง “ได้ อยากกินอะไรไหม?”
จางเย่ไม่เกรงใจ “ปลากระรอกทอดเปรี้ยวหวาน เซี่ยงจี๊ผัด คุณทำเป็นไหม?”
“ได้ค่ะ”
“โอเค รอฉันแป๊บนะ” จางเย่ว่า
“ได้ งั้นฉันไปซื้อกับข้าวก่อนนะ”
ไม่ได้เจอกันนานแล้ว จางเย่อยากเจอเธออย่างยิ่ง เขาอาบน้ำเปลี่ยนเสื้อผ้า แต่งตัวอยู่นานก่อนจะลงไปที่รถ
อาจเพราะเป็นเวลาเร่งด่วนตอนเช้า รถเลยติดอยู่บ้าง
ก่อนถึงสี่แยก รถนับร้อยต้องหยุดรอ
ทันใดจางเย่ได้ยินคนร้องเพลงจากรถคันข้างๆ ซึ่งเปิดหน้าต่าง “ฉันอยากท่องไปจากใต้จรดเหนือ ทั้งอยากย่ำเดินจากวันยันค่ำ”
‘Fake Monk’ ดังขนาดนี้เชียว?
เพิ่งผ่านไปสองวันก็มีคนร้องได้แล้วเหรอ?
แต่ว่านะลูกพี่ รถติดกันขนาดนี้ ยังคิดจะลงใต้ไปเหนือ? ไปถึงแยกไฟแดงได้ฉันก็นับถือแล้ว! แค่นี้นายยังต้องใช้เวลาเป็นวันเลย!
โชคดีนะ!
……
สิบโมงเช้า
ประตูตะวันออกสวนเถาหรานถิง บ้านของคุณอู๋
อู๋เจ๋อชิงกำลังนั่งอ่านหนังสือพิมพ์อยู่บนโซฟาในบ้าน
ประตูเปิดออก จางเย่เข้ามาในบ้านก็เหลือบมองแฟนสาวของตน อากาศอุ่นขึ้นแล้ว คุณอู๋สวมชุดกี่เพ้าค่อนข้างหลวม ไม่ใช่ชุดยาวอย่างที่สวมช่วงฤดูใบไม้ผลิหรือฤดูใบไม้ร่วง แต่เป็นชุดสั้นกว่า สีเรียบ ปลายชุดเหนือเข่า ต้นขาอวบเผยให้เห็นชัดเจน ดึงดูดใจอย่างยิ่ง ผ้าที่ปกปิดบริเวณหน้าอกก็คล้ายแทบจะปริแตกออก
จางเย่กลืนน้ำลายเอื๊อก “อู๋”
อู๋เจ๋อชิงหันมาหาเขา ยิ้มให้แล้วว่า “มาแล้วเหรอ?”
“รถติดน่ะ ไม่งั้นมาถึงไวกว่านี้อีก” จางเย่เดินเข้ามา “อ่านอะไรน่ะ?”
“ข่าวเรื่องเดอะแมสก์ซิงเกอร์น่ะ” เธอชูหนังสือพิมพ์ในมือให้ดู
“คุณดูรายการนี้ด้วยเหรอ?”
“ดูสิ สนุกดีนะ”
จางเย่กะพริบตาปริบ “ชอบใครเหรอ?”
“โจ๊กเกอร์กับดอกไม้ต้องฝนล่ะมั้ง เก่งทั้งคู่เลยนี่”
จางเย่ดีใจมาก
ดูนี่ ดูนี่สิ!
แฟนเขานี่แหละมีสายตากว้างไกล!
พอนั่งลง จางเย่ก็รับหนังสือพิมพ์มาจากเธอ “ดูหน่อยสิ” พลิกไปหลายหน้าก็ยังไม่พอใจ เขาหันไปมองต้นขาของคุณอู๋ กระแอมก่อนถือโอกาสเอนลงไปหนุน ศีรษะครึ่งหนึ่งอยู่บนชุดกี่เพ้า อีกครึ่งสัมผัสกับต้นขาโดยตรง หูซ้ายสัมผัสกับผิวที่เรียบลื่นและค่อนข้างเย็นของเธอ
สบายมาก!
จางเย่มีความสุขอย่างยิ่ง
อู๋เจ๋อชิงไม่ว่าอะไร เพียงแต่ยิ้มแล้วถาม “ช่วงนี้เป็นไงบ้าง?”
จางเย่นอนอ่านหนังสือพิมพ์ “อยู่บ้านนี่แหละ”
อู๋เจ๋อชิง “ไม่มีสถานีไหนจะจ้างเธอเลยเหรอ?”
“นั่นสิ” จางเย่ตอบ
อู๋เจ๋อชิงส่งเสียงเป็นเชิงรับรู้ “ฉันจะจัดการให้แล้วกัน”
“ไม่ต้องหรอก ไม่ต้องจริงๆ ฉันทำเธอกังวลใจพอแล้ว หาเรื่องให้เธอไปเยอะด้วย ไม่ต้องสนใจเรื่องนี้หรอก ฉันจัดการเองได้” จางเย่วางหนังสือพิมพ์ เงยหน้ามองเธอ แต่กลับมองหน้าของเธอไม่เห็น จากมุมนี้ เขาเห็นแต่ทรวงอกที่ดันชุดจนนูนออกมา มุมมองสายตาของเขาจำกัดนัก “ฉันหาอะไรทำอยู่น่ะเลยยุ่งๆ ไม่มีเวลาไปทำงานอื่น แต่ว่าเป็นเรื่องอะไร ฉันขอเก็บเป็นความลับก่อนนะ ฮ่าๆ ถึงเวลาเธอก็รู้เอง”
“จริงเหรอ?”
“คอยดูเถอะน่า ฉันเคยทำให้เธอผิดหวังด้วยเหรอ?”
“ได้ งั้นฉันจะรอดูนะ”
ในเมื่อจางเย่อยากปล่อยให้เธอคาดเดา คุณอู๋ก็ไม่ถามอะไรต่อ
นี่คือวิธีการที่ทั้งสองปฏิบัติต่อกันตลอดเวลาที่คบกัน
เรียบง่าย
และเชื่อใจ


[Go To Next Chapter]( ./115.md)