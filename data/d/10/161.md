##บทที่ 1061 : รอบชิงแชมป์มาถึงแล้ว!
หานฉีโทรหาโจ๊กเกอร์
"อาจารย์โจ๊กเกอร์!"
"สวัสดีครับ"
"พวกเราชนะแล้วค่ะ! เราชนะแล้ว!"
"อืม ผมเห็นแล้ว"
"คุณร้ายกาจมาก! เพลงของคุณก็ร้ายกาจมาก! ไม่คิดเลยว่าพวกนั้นจะยอมถอยให้จริงๆ!"
"ผมไม่ได้เก่งกาจอะไร คราวนี้เป็นเพราะความร่วมมือของคนทั้งวงการดนตรีต่างหาก"
"แต่ว่า เป็นเพราะเพลงของคุณนั่นแหละค่ะที่ปลุกทุกคนขึ้นมา!"
"ผมร้ายกาจขนาดนั้นที่ไหนกัน"
"แต่ว่าคุณก็ร้ายกาจจริงๆ นะ!"
มีดประหารที่แขวนอยู่เหนือศีรษะของวงการเพลง ในที่สุดก็หายไปไม่เหลือร่องรอย วงการเพลงส่งเสียงโห่ร้องด้วยความยินดี ทั้งยังต้องเฉลิมฉลอง พวกเขาชนะแล้ว หรืออาจบอกได้ว่าเกียรติยศศักดิ์ศรีเป็นฝ่ายชนะแล้ว ดนตรีชนะแล้ว!
ชาวเน็ตต่างแสดงความเห็นกันเป็นจำนวนมาก
"ชนะแล้ว!"
"ผู้บริหารเบื้องบนมีจิตใจเปิดกว้างมาก!"
"ฉันสังหรณ์ใจว่าเพลง ‘หลักสากลนิยม’ นี่ต้องกลายเป็นตำนานแน่"
"เกิดเรื่องแบบนี้ขึ้น เพลงนี้ยังไงก็ต้องกลายเป็นตำนานอยู่แล้ว นายเคยเห็นเพลงไหนสามารถสร้างกระแสและส่งผลกระทบได้ขนาดนี้ไหมล่ะ?"
"เพลงในตำนาน คนในตำนาน!"
"แต่ว่าโจ๊กเกอร์เป็นใครกันแน่นะ?"
"ถอดหน้ากากเถอะน่า ฉันอยากรู้จะตายแล้ว!"
"เมื่อไรรายการจะถึงตอนสุดท้ายสักที?"
"นั่นสิ ฉันเองก็สงสัยเหมือนกัน ตอนนี้คนที่ได้เป็นแชมป์มีแค่ดอกไม้ต้องฝน ไม้ใกล้ฝั่ง โจ๊กเกอร์สามคนที่ชิงชัยกันอยู่ ตำแหน่งแชมป์แต่ละตอนก็ยังวนเวียนอยู่รอบพวกเขา หน้ากากนักร้องหน้าใหม่คนอื่นๆ ไม่มีใครเป็นคู่มือพวกเขาได้เลย ฉันว่าคงใกล้จะถึงตอนจบแล้วมั้ง?"
"พวกนายว่าใครมีโอกาสมากที่สุด?"
"ต้องเป็นโจ๊กเกอร์สิ!"
"เชี่ย ยังไงก็ต้องเป็นโจ๊กเกอร์อยู่แล้ว!"
"ใช่ ปกปิดตัวจริงเก่งเป็นบ้า ไม่มีใครเดาออกเลย!"
ในคืนเดียวกันนั้น
ทีมรายการประกาศทันทีว่ารายการตอนต่อไป คือศึกรอบคืนชีพ ไม่ว่าจะเป็นหน้ากากนักร้องที่ตกรอบไปแล้วหรือที่ยังอยู่บนเวที หากยังไม่เคยได้ตำแหน่งแชมป์ พวกเขาล้วนสามารถแข่งขันกับผู้เข้าแข่งขันที่ตกรอบไปคนอื่นๆ เพื่อชิงที่นั่งสุดท้ายในรอบชิงแชมป์ได้ ในห้าตอนที่ผ่านมา โจ๊กเกอร์ชนะไปสามครั้ง ดอกไม้ต้องฝนหนึ่งครั้ง ไม้ใกล้ฝั่งหนึ่งครั้ง นั่นหมายความว่ามีเพียงสามคนนี้เท่านั้นที่ผ่านเข้ารอบชิงแชมป์ไปล่วงหน้าแล้ว
……
 
ทีมรายการติดต่อไปหาหน้ากากปวยเล้งทางโทรศัพท์
"อาจารย์ปวยเล้ง กำลังจะเริ่มแข่งรอบคืนชีพนะคะ"
"ค่ะ"
"เตรียมตัวไว้นะคะ"
"ฉันแทบรอไม่ไหวอยู่แล้วล่ะค่ะ"
……
 
"อาจารย์หน้ากากนายพล"
"สวัสดี"
"สัปดาห์หน้าจะอัดรายการรอบคืนชีพนะคะ"
"อ้อ รับทราบ"
……
 
"อาจารย์ราชาประหลาด"
"จะเริ่มแล้วหรือ?"
"ค่ะ ในการอัดรายการสัปดาห์หน้า"
"ได้ มีที่ว่างรอบชิงเท่าไหร่ล่ะ?"
"นอกจากโจ๊กเกอร์ดอกไม้ต้องฝนทั้งสามคน ยังเหลืออีกสามที่ค่ะ"
"ทราบแล้ว"
……
 
นักร้องที่ตกรอบทั้งหลายต่างได้รับข่าวนี้ บ้างคาดหวัง บ้างกระวนกระวาย บ้างกำลังชั่งน้ำหนักส่วนได้ส่วนเสีย แต่ไม่ว่าอย่างไร หลังได้รับข่าวนี้ พวกเขาต่างวางโทรศัพท์ลง เตรียมการสำหรับการแข่งขันในสัปดาห์หน้า นี่คือโอกาสสุดท้าย พวกเขาต่างต้องการจับยึดไว้ให้มั่น!
จางเย่เองก็ได้รับสายเช่นกัน
แต่เป็นสายที่โทรมาบอกเขาเรื่องอื่น
หูเฟย "อาจารย์โจ๊กเกอร์ เรื่องทั้งหมดเรียบร้อยแล้ว ก่อนอื่นต้องขอบคุณที่คุณอุทิศตนช่วยเหลือรายการของเรา ถ้าไม่ได้คุณ คำสั่งห้ามคงไม่ถูกยกเลิกแน่ แบบนั้นการแข่งขันรอบสุดท้ายคงยิ่งไม่มีความหมายแล้ว!"
โจ๊กเกอร์ "ไม่ต้องขอบคุณผมหรอก ผมไม่ได้ลงแรงอะไรเลย"
หูเฟย "สัปดาห์หน้าเป็นรอบคืนชีพ หลังจากนั้นจะเป็นรอบชิงแชมป์แล้วนะครับ"
เขาโทรเข้ามือถือของโจ๊กเกอร์ ระหว่างที่จางเย่คุยสาย ย่อมต้องจงใจดัดเสียงขณะพูด "เร็วอย่างนั้นเชียว?"
หูเฟย "ก่อนนี้คิดว่าคงอัดรายการได้หกเจ็ดตอนก่อนไปถึงรอบคืนชีพ แต่ว่าความสามารถผู้เข้าแข่งขันต่างกันเกินไป นักร้องคนหลังๆ ไม่มีใครมีความสามารถเทียบพวกคุณอีก ดังนั้นทางทีมจึงประชุมกันว่าคงไม่จำเป็นต้องหานักร้องคนใหม่แล้ว จึงเลื่อนรอบชิงชนะเลิศขึ้นมาครับ"
โจ๊กเกอร์ "ได้"
หูเฟย "การแข่งขันรอบคืนชีพคุณไม่ต้องทำอะไรครับ ผมจะแจ้งคุณเรื่องรอบชิงไว้ล่วงหน้า คราวนี้เป็นการออกอากาศถ่ายทอดสดทั่วประเทศ ห้องส่งก็เปลี่ยนไปที่เวทีใหญ่กว่า วิธีการโหวตก็เปิดโอกาสให้คนทั่วไปทางหน้าจอทีวีสามารถร่วมโหวตได้ อีกอย่าง การแข่งขันในรอบชิงจะแบ่งออกเป็นสองรอบ รอบสองเป็นการแข่งเดี่ยวปกติ แต่ว่ารอบแรก พวกเราวางแผนให้เชิญแขกรับเชิญมาร่วมแสดงด้วย หน้ากากนักร้องสามารถหาเพื่อนมาช่วยร้องได้ โดยให้เพื่อนสวมหน้ากากเช่นกัน สองคนร้องเพลงคู่ ซึ่งเรื่องนี้สำคัญมาก เพราะถ้าแขกรับเชิญประสานการร้องได้ไม่ดี ก็อาจทำให้พวกคุณตกรอบแรก และหมดสิทธิ์เข้าไปสู้ในรอบสอง ดังนั้นคุณต้องเตรียมการให้ดี ที่ดีที่สุดคือเชิญคนที่เป็นนักร้องอาชีพมา ยิ่งโด่งดังยิ่งดี เพราะยิ่งแขกที่เชิญมาโด่งดังเท่าไร ก็ยิ่งช่วยเสริมให้ผู้เข้าแข่งขันได้เปรียบขึ้น”
นี่คือการตัดสินใจของหูเฟย
จางเย่เองเสนอทางเลือกเอาไว้หลายทางในรอบชิงแชมป์ อย่างเช่นในโลกของเขา รายการเดอะแมสก์ซิงเกอร์ในประเทศใช้วิธีจับคู่หน้ากากนักร้อง ให้ปะทะกันเป็นทีม แต่ว่าจางเย่ไม่ทราบว่าแบบนี้จะดีพอหรือไม่ ดังนั้นเขาจึงเสริมการแข่งขันของ ‘ไอแอมอะซิงเกอร์’ ในรอบสุดท้ายเสนอให้หูเฟยตัดสินใจ เห็นได้ชัดว่าหูเฟยเลือกข้อหลัง วิธีการนี้นับว่าดีเยี่ยม สามารถเพิ่มความชื่นชอบและความคาดหวังของผู้ชมขึ้นอีก
โจ๊กเกอร์ "ครับ"
หูเฟย "คุณมีคำถามไหมครับ? ผมตอบให้ได้ทั้งหมดเลย"
โจ๊กเกอร์ "เพลงมีข้อห้ามอะไรไหม?"
หูเฟย "ไม่มีครับ เลือกได้ตามสบาย"
โจ๊กเกอร์ถามอีก "ถ้ารอบแขกรับเชิญไม่เชิญใคร แต่ร้องเองล่ะ?"
หูเฟย "คุณร้องคนเดียวหรือ?"
โจ๊กเกอร์ "ได้ไหม?"
หูเฟยส่ายหน้า "ไม่ได้แน่นอนครับ กฎออกมาเป็นแบบนี้แล้ว จะเชิญมาหนึ่งคนหรือสองคนก็ได้ แต่ต้องเป็นการร้องร่วมกันครับ"
โจ๊กเกอร์ "ได้ครับ ทราบแล้ว"
หูเฟย "ดีครับ จะรอชมในรอบสุดท้ายนะครับ"
โจ๊กเกอร์ "อืม ผมจะเตรียมตัวให้ดี"
พอวางสาย จางเย่ก็ปวดหัวแล้ว
ดารารับเชิญ?
ถ้าเกิดแสดงได้ไม่ดีก็มีสิทธิ์อย่างมากที่จะตกรอบแรก? ไม่อาจผ่านเข้าแข่งขันในรอบชิงราชาหน้ากาก? ถ้าอย่างนั้นก็วุ่นวายแล้ว หนึ่งคือเขาไม่คิดจะบอกคนอื่นๆ ถึงตัวตนจริงของตน ไม่มีใครทราบว่าเขาเป็นใคร แล้วจะไปเชิญมาได้ยังไง? ใครจะมา?
เส้นสายในวงการบันเทิงของเขาย่ำแย่อย่างยิ่ง ที่รู้จักก็มีไม่กี่คน ที่ร้องเพลงได้ยิ่งมีน้อยยิ่งกว่า จางเสีย? อีกฝ่ายเป็นแขกรับเชิญไปแล้ว เฉินกวงก็ใช่ พวกนี้เชิญมาไม่ได้แน่นอน ฟ่านเหวินลี่? เหล่าฟ่านยิ่งเป็นไปไม่ได้ใหญ่! หรือจะเป็นเสี่ยวตง? แต่เขาคิดว่าเสี่ยวตงเกรงจะกลายเป็นแขกรับเชิญของคนอื่นเสียแล้ว
งั้นจะไปหาใครดี?
คนที่จะยอมมากับคู่กับเขา?
ทั้งมีทักษะร้องเพลงไม่เลว?
แล้วยังมีชื่อเสียงสักหน่อย?
ไม่มีใครเลยนี่!
นับไปนับมา คนรู้จักที่เขาพอจะขอความช่วยเหลือได้ กลับไม่เหลือเลยสักคน!
จางเย่จุดบุหรี่สูบอยู่นานก็ยังไม่มีไอเดีย แขกรับเชิญคนนี้สำคัญมาก เพราะเกี่ยวพันไปถึงว่านักร้องคนนั้นจะได้ผ่านเข้ารอบชิงตำแหน่งราชาหน้ากากหรือไม่ ดังนั้นจึงต้องระมัดระวัง ระมัดระวัง และระมัดระวังอย่างยิ่ง! เฮ้อ ถ้ารู้อย่างนี้ ไม่เขียนแผนนี้ให้หูเฟยแต่แรกซะก็ดีหรอก ตอนนี้นับว่าเขาทุ่มหินทับขาตนเองเสียแล้ว
เหลืออีกแค่สองสัปดาห์เท่านั้น!
จะทำยังไงดี?




[Go To Next Chapter]( ./162.md)