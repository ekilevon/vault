##บทที่ 1064 : คู่หูลึกลับ!

อีกด้านหนึ่ง
พอฟางเว่ยหงวางสายแล้วก็โทรหาจางหย่วนฉีต่อทันที
ขณะนั้นจางหย่วนฉีกำลังวิ่งอยู่ในยิมที่บ้าน พอเห็นว่ามีสายเข้า เธอก็หยุดเครื่อง เช็ดเหงื่อด้วยผ้าขนหนูแล้วโยนไปด้านข้างก่อนรับสายทันที เห็นได้ชัดว่าเธอสงสัยตัวจริงของโจ๊กเกอร์อย่างยิ่ง ทั้งยังนึกแปลกใจที่โจ๊กเกอร์พยายามเชิญเธอไปเป็นแขกรับเชิญเพื่อร้องเพลงคู่ด้วย
"พี่จาง"
"ถามมาได้หรือยังว่าเป็นใคร?"
"ไม่ทราบค่ะ เขาไม่ยอมบอก"
"อ้อ"
"แต่เขารู้จักคุณแน่"
"รู้จักแค่ไหน?"
"เขาน่าจะเป็นเพื่อนคุณ ทั้งยังสนิทกันด้วย"
"หือ? เขาบอกเองหรือ?"
"ฉันลองถามเขาดูว่าคุณชอบดื่มอะไร เขาว่าคุณชอบดื่มเหล้า ฉันหลอกเขาว่าคุณไม่ดื่ม แต่เขาไม่เชื่อ"
"...สนิทกับฉันขนาดนั้น?"
"แน่นอนค่ะ คนที่รู้ว่าคุณดื่มทุกวันมีกี่คนกัน?"
"ไม่มาก"
"ในบรรดานั้นมีคนที่น่าจะเป็นโจ๊กเกอร์อยู่บ้างไหมคะ?"
"ไม่มีใครร้องเพลงได้ดีเท่าเขา"
"คุณแน่ใจหรือ?"
"แน่ใจว่าไม่มี"
"งั้นเขาเป็นใครกันน่ะ"
"ไม่รู้สิ"
"งั้นเรื่องรายการเดอะแมสก์ซิงเกอร์ คุณจะเอายังไงคะ?"
"เอาเบอร์โจ๊กเกอร์มาให้ฉัน"
"คุณจะไปจริงๆ?"
"เหอๆ ถ้าเกิดเป็นเพื่อนของฉันจริง อย่างนั้นก็ช่วยเขาสักนิดเถอะ ฉันอยากจะไปเห็นหน้าเขานักว่าสรุปแล้วเป็นเพื่อนฉันคนไหนที่ร้องเพลงได้ดีขนาดนี้ เก็บซ่อนไว้ได้ลึกลับเชียวนะ"
วางสายไปแล้ว
จางหย่วนฉีเงียบอยู่นาน เหลียวหาปากกาและกระดาษข้างตัว พลิกหน้าที่ว่างเขียนชื่อลงไปหลายชื่อ ก่อนส่ายหน้า ขีดฆ่าทิ้ง เขียนอีกสองชื่อ ก่อนส่ายหน้าขีดฆ่าทิ้งอีก
……
วันต่อมา
ที่สถานีโทรทัศน์นครหลวง
เวทีซ้อมจัดเตรียมเรียบร้อยแล้ว หานฉีและสมาชิกของรายการกำลังรออยู่ นักดนตรีเองก็ประจำที่แล้ว รอเพียงให้พิธีกรขึ้นเวที
ที่นี่ไม่ใช่ห้องอัดรายการห้องเดิม แต่เป็นห้องขนาดใหญ่ที่จัดแยกออกมา สามารถบรรจุผู้ชมได้มากถึงหลักพัน เวทีก็ถูกตกแต่งใหม่จนดูอลังการยิ่งกว่าเดิม ทั้งยังมีเครื่องไม้เครื่องมือทันสมัยจำนวนมาก ที่ล้วนได้มาตรฐานสูงสุด แม้แต่ระบบการถ่ายทอดสดก็ยังถูกออกแบบมาโดยเฉพาะ ทางสถานีวางแผนนี้ไว้ตั้งแต่เห็นเรตติ้งของรายการตอนแรกแล้ว เพื่อให้รายการนี้สมบูรณ์แบบที่สุด พวกเขาถึงกับยอมทุ่มสุดตัวโดยไม่สนใจต้นทุน ที่ผ่านมาพวกเขา ‘ถ่อมตัว’ มากไปแล้ว เมื่อมีโอกาสอันหาได้ยากเช่นนี้เข้ามา ทางสถานีจึงไม่ยอมพลาดเด็ดขาด!
หูเฟยเข้ามาถาม "คนมาถึงหรือยัง?"
หานฉีมองนาฬิกา "ใกล้แล้วค่ะ!"
"โจ๊กเกอร์จะเชิญใครมาน่ะ?" ต้าเฟยนึกสงสัย
หานฉียิ้มเจื่อน "ฉันไม่รู้เหมือนกันค่ะ อาจารย์โจ๊กเกอร์ก็ไม่บอก"
เสียวหลวี่ "อีกเดี๋ยวก็รู้เอง”
ไม่นาน โจ๊กเกอร์ก็มาถึงก่อน เขาจัดการเปลี่ยนเสื้อผ้าและสวมหน้ากากจนเรียบร้อย
ผ่านไปไม่กี่นาที นักร้องที่โจ๊กเกอร์เชิญมาก็มาถึง เสียงรองเท้าส้นสูงดังต๊อกๆๆ ดังนำมา เมื่อแหงนหน้าขึ้นมอง กลับเห็นหน้ากากสีแดงเพลิงใบหนึ่ง!
หูเฟยตะลึง
ทีมรายการเองก็มองไม่วางตา
จางเย่กลั้นหัวเราะ "มาแล้วเหรอครับ?"
เสียงผู้หญิงดังออกมาจากหน้ากาก "มาแล้ว"
จางเย่สังเกตว่าเหล่าจางจงใจดัดเสียงให้ต่ำลง ถ้าไม่รู้แต่แรกว่าอีกฝ่ายเป็นใคร จางเย่คิดว่าตนคงฟังแล้วเดาไม่ออกแน่นอน
หูเฟยพูดออกมาก่อน "สวัสดีครับ ผมหูเฟย เป็นผู้กำกับรายการเดอะแมสก์ซิงเกอร์"
สตรีสวมหน้ากากจับมือกับเขา "สวัสดีค่ะ"
หูเฟย "รบกวนถามได้ไหมครับ? คุณคือ?"
สตรีใต้หน้ากากกล่าว "ชื่อเสียงเล็กน้อย ไม่ควรค่าแก่การเอ่ยถึง"
จางเย่ฟังแล้วกลอกตามองบน
ชื่อเสียงเล็กน้อย?
อย่าว่าแต่เวทีนี้เลย ให้นับรวมดาราทั้งประเทศ ยังมีใครดังกว่าเธออีกหรือไง?
ต้าเฟย "งั้นคุณชื่อ?"
สตรีใต้หน้ากากครุ่นคิดครู่หนึ่ง "เรียกฉันว่า ‘กุหลาบป่า’ ก็แล้วกัน"
กุหลาบป่า?
เพลงของโจ๊กเกอร์นั่นน่ะหรือ?
หูเฟย "อย่างนั้นคุณจะเริ่มซ้อมได้ตอนไหนครับ?"
กุหลาบป่า "เมื่อไหร่ก็ได้"
หูเฟยมองด้านข้าง "อาจารย์โจ๊กเกอร์ล่ะครับ?"
โจ๊กเกอร์ "แล้วแต่ครับ"
หูเฟย "ครับ งั้นก็เริ่มเลยนะครับ"
หานฉีให้พวกเขาเข้ามา "อาจารย์ ทางนี้ค่ะ" ระหว่างนั้นเธอก็พยายามหยั่งเชิงกุหลาบป่า พยายามมองไม่วางตา แต่มองอยู่นานก็ยังเดาไม่ออกว่าอีกฝ่ายเป็นใคร หรือจะเป็นดาราชื่อไม่ดังนัก? เลยไม่ยอมเปิดเผยตัวตน? กลัวว่าจะมีคนจำได้? งั้นอาจารย์โจ๊กเกอร์ก็เป็นอย่างที่ชาวเน็ตว่าจริงๆ? โกหกว่าเป็นดาราระดับ B? ไม่รู้จักดาราดัง? สุ่มหาคนมาเป็นแขกรับเชิญ?
วงดนตรีกงล้อมหัศจรรย์รอคอยอยู่แล้ว
ยังมีผู้ควบคุมวงไป๋หย่วนเฟย นักดนตรีมืออาชีพ และนักเปียโนอีกหลายคน
โจ๊กเกอร์ส่งโน้ตให้วงดนตรี อธิบายเรื่องราวบางประการ จากนั้นกุหลาบป่าก็ขึ้นไปคุยกับคนในวงในบางจุด จะเล่นหรือหยุดตรงไหน ชี้สิ่งที่เธอต้องการทีละจุดๆ แต่ทว่าไม่มีใครเดาออกเลยว่ากุหลาบป่าเป็นดาราระดับใด
ในที่สุด การฝึกซ้อมก็เริ่มต้นขึ้น
แล้วทุกคนก็ต้องตกตะลึง
โจ๊กเกอร์เป็นฝ่ายเริ่มร้องก่อน
ตามด้วยกุหลาบป่า
ทุกคนทราบว่าโจ๊กเกอร์ร้องเพลงได้ดี ทั้งรู้ว่าคนที่โจ๊กเกอร์เชิญมาแม้จะไม่มีชื่อเสียงโด่งดัง หรือกระทั่งอาจเป็นเด็กใหม่ ทว่าทักษะการร้องเพลงย่อมไม่อ่อนด้อยแน่นอน เพียงแต่ไม่มีใครคาดคิดว่ากุหลาบป่าจะร้องเพลงได้น่าตกตะลึงเช่นนี้ เมื่อเสียงของเธอดังขึ้น ก็ทำให้ทุกคนต้องสะท้าน!
สมบูรณ์แบบ!
ไร้ที่ติ!
เป็นมืออาชีพมาก!
หลังลงจากเวที เสียวหลวี่ก็รีบเข้ามาถามอย่างตื่นเต้น "อาจารย์ นี่ใครกันคะ?"
โจ๊กเกอร์ยิ้ม "ในเมื่อเธอไม่บอก งั้นฉันก็จะเก็บเป็นความลับล่ะนะ"
เสียวหลวี่เบิ่งตาโต "เป็นนักร้องไม่ดังจริงๆ น่ะเหรอ?"
โจ๊กเกอร์ไม่พูดอะไรแล้ว
ต้าเฟยที่อยู่ด้านข้างแทรกมา "เดี๋ยวนี้นักร้องใหม่ๆ หลายคนก็ร้องเพลงได้ดีมากนะ เพียงแต่ไม่มีโอกาสเท่านั้น อาจเพราะหน้าตาธรรมดาก็เลยไม่ได้โด่งดังอะไร ความจริงแล้วคนร้องเพลงเพราะในประเทศเรามีเยอะมากนะ"
เสียวหลวี่อุทาน "อย่างนี้เอง"
แต่ทว่าเสียวหลวี่กลับรู้สึกว่าผู้หญิงคนนี้ดูไม่เหมือนเด็กใหม่เลย!
ฉันอ่านหนังสือมาน้อย อย่าหลอกฉันสิ!
โจ๊กเกอร์ถามขึ้น "เพลงเป็นยังไงบ้าง?"
ไป๋หย่วนเฟย "ใช้ได้!"
หูเฟยพยักหน้า "ดีมาก"
โจ๊กเกอร์ "งั้นก็โอเค?"
"ได้!" หูเฟยตบโต๊ะ "ฉันจะรอฟังคุณสองคนร้องอีกทีในวันจริง อ้อ เพลงที่สองคุณจะซ้อมด้วยรึเปล่า?"
"ได้" โจ๊กเกอร์ว่า
กุหลาบป่าถาม "ฉันยังมีธุระ ขอกลับก่อนนะ"
หูเฟยตะลึง รีบขนาดนี้? มีธุระอะไร? เพิ่งมาไม่ใช่เหรอ?
จางเย่ทราบว่าแท้จริงแล้วอีกฝ่ายมีงานยุ่งมาก ที่ยอมเจียดเวลามาซ้อมกับเขาชั่วโมงหนึ่งนี้ก็ถือว่าให้เกียรติมากแล้ว จึงเอ่ย "ขอบคุณมากครับ"
กุหลาบป่ายิ้มน้อยๆ "ครั้งนี้ติดหนี้ฉันหนหนึ่งนะ"
จางเย่ "ครับ จดจำไว้แล้ว"
"ไปล่ะ" แล้วกุหลาบป่าหมุนกายจากไป ไม่กล่าวคำอีก 
เหล่าทีมรายการได้แต่มองดูแผ่นหลังของกุหลาบป่า แล้วหันมองโจ๊กเกอร์ รู้สึกว่าสองคนนี้นั้นออกจะประหลาดอยู่บ้าง เห็นๆ อยู่ว่ามาถึงตอนนี้แล้ว ยังมีอะไรให้ต้องหลบซ่อนกันอีก? ทำไมต้องปิดทำเป็นความลับขนาดนั้นด้วย? จนถึงตอนนี้ทีมรายการก็ยังไม่รู้ว่าสองคนนี้เป็นใคร แล้วจะโฆษณาอย่างไร? เฮ้อ เดิมทีคิดว่าจะอาศัยตัวตนของแขกรับเชิญมาวิเคราะห์คาดเดาตัวจริงของโจ๊กเกอร์ ดูว่าเพื่อนเป็นใคร อยู่วงการไหน ถึงจะค่อยเดาตัวจริงได้ง่ายหน่อย อย่างน้อยๆ ก็ลดขอบเขตให้แคบลงได้ แต่ดูท่าทางพวกเขาคงจะคิดมากไปแล้ว ในเมื่อเจ้าตัวไม่ต้องการเผยตัวตน พวกเขาได้แต่เคารพการตัดสินใจ จะพูดอะไรก็ไม่ดี ไหนๆ อีกไม่กี่วันก็ถึงรอบชิงแล้ว ถึงตอนนั้นพอถอดหน้ากากออกสุดท้ายก็จะรู้เอง พวกเขาเองก็สงสัยตัวจริงของคู่หูลึกลับทั้งสองคนนี้เช่นกัน!


[Go To Next Chapter]( ./165.md)