##บทที่ 1051 : วันเด็ก?
วันพุธ
วันนี้เป็นวันที่หนึ่งมิถุนายน วันเด็กนานาชาติ[1]
ตอนเช้าตรู่ ขณะที่จางเย่กำลังหลับฝันหวาน จู่ๆ ก็รู้สึกว่ามีคนผลักเขาอยู่ข้างๆ
“จางเย่!”
“อืม”
“จางเย่ ตื่น!”
“หืม?”
“ตื่นได้แล้ว!”
แขนถูกแรงหนึ่งดึงเขย่าไปมา
จางเย่อยากจะหลับก็หลับไม่ลงแล้ว พอลืมตามาดู ก็เห็นว่าเป็นเฉินเฉิน เขาทำปากจิ๊ โบกมือส่งเสียงไล่อย่างรำคาญ “ชิ่วๆ” แล้วพลิกตัวนอนต่อ
เฉินเฉินวิ่งไปฟ้องอย่างขุ่นเคือง “คุณปู่ คุณย่า จางเย่ขี้เซา!”
แม่เดินกระฟัดกระเฟียดเข้ามาให้ห้องจางเย่ ตวาดเสียงดัง “เฉินเฉินมาบ้านแล้ว ลุกขึ้นมาเดี๋ยวนี้นะ พาเด็กไปเที่ยวซะ!”
จางเย่งุนงง “เที่ยวอะไร?”
พ่อเองก็เข้ามา “วันนี้วันเด็ก เร็วเข้าเถอะ”
จางเย่ร้องไอ้หยา “เหล่าเหราล่ะ? ให้เหล่าเหราไปสิ?”
“แกมีให้สัมภาษณ์สองที่ ตอนบ่ายมีรับรางวัลอีก ป้าใหญ่ของเฉินเฉินเป็นผู้จัดการให้แกไม่ใช่รึไง? เธอก็ไปจัดการแทนแกแล้ว วันนี้จะว่างได้ยังไง? เช้ามาป้าใหญ่อย่างเธอก็แวะพาเด็กมาส่ง บอกว่าวันเด็กแล้ว ให้แกพาเฉินเฉินไปเที่ยวหน่อย” แม่พูดด้วยน้ำเสียงบ่นว่า “รีบลุกเร็ว”
พอได้ยินแบบนี้ จางเย่ก็เลิกอารมณ์เสีย “ก็ได้ๆ รู้แล้วล่ะน่า”
เขาลุกจากเตียง ล้างหน้าแปรงฟัน ทานอาหารเช้า
อารมณ์ของเฉินเฉินในวันนี้ค่อนข้างจะคึกคัก เธอออกแรงเร่งเขาอีก
“จางเย่ ล้างหน้าเร็วๆหน่อย”
“จางเย่ กินข้าวเร็วๆ หน่อย”
“เร็วสิ”
จางเย่รู้สึกหัวจะระเบิดแล้ว “เธอจะไปเที่ยวถึงไหนเนี่ย? เร่งจังหา?”
เฉินเฉิน “หนูจะไปบ้านผีสิงในสวนสนุก!”
จางเย่กลอกตา “ไปสวนสนุกวันเด็กเนี่ยนะ? ชอบที่คนเยอะๆ งั้นเรอะ?”
แม่ถลึงตาใส่เขา “พล่ามอะไรของแกอยู่ได้ รีบเข้าสิ!”
จางเย่ “ครับๆๆ ไปแล้ว แค่ไปก็พอใช่ไหม?”
เวลาแปดโมงกว่า
เดินทางมาถึงสวนสนุกเมืองหลวงแล้ว
ที่โลกเดิมของจางเย่ สวนสนุกแห่งนี้ปิดตัวลงไปแล้ว แต่ทว่าในโลกนี้ สวนสนุกแห่งนี้ยังคงเปิดทำการอยู่ ผู้คนนั้นเรียกได้ว่ามหาศาล เสียงจอแจดังกระหึ่ม มีคลื่นฝูงชนแออัดอยู่ตรงทางเข้ามากมาย จนต้องอึ้งเพราะซุ้มขายตั๋วเข้าสวนสนุกอยู่ตรงไหนก็ยังมองไม่เห็น!
เข้าคิวซื้อตั๋ว...
ตรวจตั๋วเรียบร้อย เข้าสวนสนุก
จางเย่ยื่นมือ “จับไว้”
เฉินเฉินวางมือตัวเองลงบนฝ่ามือเขา “บ้านผีสิงอยู่ไหน?”
“ข้างหน้าแหละ” จางเย่ไม่ค่อยกระตือรือร้นนัก เขาร้อนจะตายอยู่แล้ว กลางแดดเปรี้ยงใส่ทั้งหมวก ทั้งผ้าปิดปากทั้งแว่นตาดำ ใครบ้างจะไม่ร้อน?
ถึงบ้านผีสิงแล้ว กว่าจะถึงคิวก็ต้องต่อแถวไปเกือบชั่วโมง
ตรงหน้าทางเข้า เต็มไปด้วยเสียงเด็กร้องไห้ดังมาจากด้านใน
“แง!”
“แม่จ๋า!”
“ไม่เล่นแล้ว!”
“ตกใจแง!”
“โฮๆๆๆ!”
มีทั้งเสียงร้องไห้และหวีดร้องตกใจกลัว
จางเย่ยิ้มกริ่มมองเฉินเฉิน “อีกเดี๋ยวอย่ามาร้องไห้แล้วกัน”
เฉินเฉินบิดมุมปาก “เหอะๆ”
จางเย่จูงเธอเข้าไป เขาเองก็เพิ่งเคยมาบ้านผีสิงเป็นครั้งแรกเช่นกัน
ปรากฏว่าเพิ่งจะเดินเข้าไปได้เพียงเจ็ดแปดก้าว ก็มีหัวกะโหลกอันหนึ่งร่วงลงมา ห้อยต่องแต่งไปมาอยู่ตรงหน้าจางเย่กับเฉินเฉิน
ได้ยินเพียงจางเย่แหกปากอย่างขนลุกขนพอง เสียงว้ากดังลั่นจนหลังคาบ้านผีสิงสั่นสะเทือนแทบถล่ม “ไอ้หยาแม่จ๋า!”
เฉินเฉินมองเขาอย่างไร้อารมณ์ “จางเย่ นายไหวหรือเปล่า?”
จางเย่แหกปาก “หนีเร็วๆ! ไปข้างหน้า!”
เขาเป็นพวกที่แม้แต่ไปโรงพยาบาลยังกลัวจนตัวสั่น ไหนเลยจะมาสนุกในสถานที่วิปริตผิดมนุษย์เช่นนี้!
จางเย่เดินต่อไปยังไม่ทันถึงสองก้าว ก็มีเงาร่างหนึ่งกระโดดพรวดออกมาจากด้านข้างแลบลิ้นยาวสีแดง ซ้ำยังส่งเสียงดังแฮ่!
ปรากฏว่าจางเย่กลับกรีดร้องดังกว่าผี “ไอ้ฉิบหาย!”
เสียงนี้ ทำเอาสตาฟที่แต่งเป็นผีคนนั้นถึงกับตกใจหน้าซีด ฉิบหายพ่องสิพี่ชาย จะเวอร์เกินไปไหม? คุณสิเป็นฝ่ายทำฉันตกใจกลัว!
เฉินเฉินกลับเป็นฝ่ายที่นิ่งสุขุม มองลิ้นสีแดงของ ‘ผี’ แล้วชี้ “ลิ้นนี่ไม่เหมือนจริงสักนิด แค่ดูก็รู้แล้วว่าทำมาจากผ้า แล้วนี่อีก” เธอกดนิ้วลงบนลิ้นนั้น “สกปรกหมดแล้ว ลิ้นนี่ไม่ได้ซักมากี่วันแล้ว?”
สตาฟ “...”
เฉินเฉินชี้แนะ “จำไว้ว่าคราวหน้าต้องเปลี่ยนเป็นยางนะ มันจะสมจริงกว่าหน่อย”
สตาฟ “...”
พอเดินต่อไป ก็พบเจอกับฉากสยองขวัญ!
อะไรบางอย่างที่มีเส้นขนคลุมทั้งตัวเดินมุ่งหน้ามาทีละก้าว ทีละก้าว!
จางเย่ผวาจนกรีดเสียงไม่เป็นภาษา
เฉินเฉินกะพริบตา เดินตรงเข้าไป เอื้อมมือไปที่ก้อนขนน่าเกลียดน่ากลัวนั้น แล้วแหวกออก เผยให้เห็นใบหน้าสตาฟหญิงคนหนึ่งที่กำลังตกตะลึง
เฉินเฉินพยักหน้าแล้วกล่าว “คุณน่ากลัวกว่าคนก่อน”
สตาฟหญิง “หา?”
เฉินเฉินถาม “ได้ค่าจ้างเยอะกว่าพวกเขาใช่รึเปล่า?”
สตาฟหญิง “...”
เฉินเฉิน “ได้เท่าไรคะ?”
สตาฟหญิง “...”
พอออกจากบ้านผีสิงมาได้ จางเย่ก็หน้าซีดไร้สีเลือดไปหมด เขายืนสงบนิ่งอยู่กลางแสงแดดจ้าเนิ่นนาน ไม่ยอมขยับไปไหน ไม่ใช่เพราะปอดแหก แต่เพราะเขายังตกใจกลัวจังหวะตุ้งแช่พวกนั้นไม่หาย
แต่ที่เขาไม่ทราบคือ สตาฟบ้านผีสิงต่างหากที่เป็นฝ่ายแทบกระอักเลือด พวกเขาไม่เคยเจอเด็กแบบนี้มาก่อนเลยจริงๆ เธอไม่ได้ถูกเลี้ยงมาในครอบครัวธรรมดาแน่ๆ ถามว่ารู้ได้ยังไง? ยังต้องให้พูดอีก แม่งคุณเคยเห็นเด็กที่ไหนเห็นผีแล้วเดินเข้าไปหา แหวกดูหน้าแล้วถามว่าได้ค่าจ้างเท่าไรบ้างไหมล่ะ? เคยเห็นรึเปล่า?
อันที่จริงจางเย่เองก็แปลกใจเช่นกัน ยัยหนูเฉินเฉินนี่ทำไมถึงใจกล้านัก ตอนกลางคืนไม่กล้านอนคนเดียวแท้ๆ แต่พอมาบ้านผีสิงกลับองอาจเกินใคร จางเย่ตกใจจนกายละเอียดแทบปลิวหลุดออกจากร่างแท้ๆ แต่ยัยตัวแสบนี่กลับยังมีเวลาไปแกล้งสตาฟเฉย? นี่เธอตั้งใจมาสวนสนุกเพื่อแบบนี้ใช่ไหม?
จางเย่ “สนุกเหรอ?”
เฉินเฉินตอบรับ “ก็พอใช้”
จางเย่ “พอใช้อะไรเล่า!”
เฉินเฉินว่า “จางเย่ นายนี่อ่อนชะมัด”
จางเย่เคือง “ทีหลังอย่าให้ฉันพามาที่แบบนี้อีกนะ!”
เฉินเฉินกล่าวเสียงเคร่งขรึม “ผีปลอมทั้งนั้น นายไม่รู้เหรอ?”
“ก็รู้!” จางเย่พูดอย่างโกรธๆ
เฉินเฉินส่งเสียงหัวเราะหึ “จางเย่ นายนี่ปอดแหกจริง”
จางเย่ถลึงตาใส่ คำรามขุ่นเคือง “ฉันเนี่ยนะปอดแหก? เธอไม่รู้หรอกว่าลูกพี่คนนี้เคยขับเครื่องบินมาแล้วด้วยซ้ำ! เหตุการณ์ระทึกยิ่งใหญ่เลยนะ เธอจะไปเข้าใจอะไรล่ะ”
เฉินเฉินเบ้ปาก พอหันไปเจอร้านค้า เธอก็ยื่นมือชี้ “จางเย่ หนูอยากกินไอติม”
จางเย่พยักหน้า “ฝันไปเถอะ”
เฉินเฉิน “ซื้อให้หนูหน่อย”
จางเย่ “ไปเองสิ”
เฉินเฉิน “ซื้อให้หนูหน่อย!”
ใกล้ๆ มีอาม่าอาแปะที่พาหลานมาเที่ยวเห็นเหตุการณ์เข้า ก็อดตำหนิจางเย่ไม่ได้
อาม่า “เจ้าหนุ่มไม่ได้เรื่องนี่ ลูกเธออยากกินก็ซื้อสิ”
อาแปะ “วันนี้วันเด็กแท้ๆ หัดตามใจลูกบ้างสิ”
ทั้งคู่ว่าจบก็เดินผ่านเลยไป
จางเย่ได้แต่พูดไม่ออก
“ก็ได้ๆๆ วันนี้เธอเป็นไต้อ๋อง” จางเย่ได้แต่ยอมไปซื้อไอติมให้เธอ “ผ่านวันเด็กไปเมื่อไรนะ คอยดูเถอะ!”
เฉินเฉินไม่สนใจเขา จัดแจงกินไอศกรีมตัวเองไป กวาดสายตามองไปรอบๆ ไม่หยุด หาอย่างอื่นทำต่อ
ทันใดนั้น ห่างไปไม่ไกลก็มีเสียงอึกทึกดังแว่วมา ดูเหมือนจะมีกิจกรรมบางอย่าง มีพิธีกรคนหนึ่งกำลังพูดอยู่ข้างหน้า ล้อมรอบด้วยผู้คนมุงฟังนับร้อย!
ดูเหมือนจะเป็นประกวดร้องเพลง?
แถมยังมีรางวัลด้วย?
--------------------------------------
[1] 六一儿童节 ลิ่วอีเอ๋อร์ถงเจี๋ย (วันเด็กหกหนึ่ง) หรือวันเด็กนานาชาติ กำหนดขึ้นโดยสภาสตรีธิปไตยนานาชาติ (Women’s International Democratic Federetion) ตั้งแต่ปี พ.ศ. 2493 ให้ทุกวันที่ 1 มิถุนายน เป็นวันเด็กนานาชาติ (International Chilren’s Day)
ส่วนวันเด็กสากล (Universal Chilren’s Day) กำหนดขึ้นโดยองค์การสหประชาชาติให้ทุกวันที่ 20 พฤศจิกายน เป็นวันเด็กสากล มาตั้งแต่แต่ปี พ.ศ. 2497


[Go To Next Chapter]( ./152.md)