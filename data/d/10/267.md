##บทที่ 1167 : ผู้ตัดสินโดนอัดแล้ว!
ขณะเดียวกัน
บางประเทศกำลังเฉลิมฉลองชัยชนะของตน
บางประเทศกำลังทบทวนผลการแข่งขัน
แต่ทีมชาติจีนและประชาชนในประเทศกำลังโทสะลุกโชนจากเหตุการณ์ในการแข่งยกน้ำหนักชายรุ่นหกสิบสองกิโลกรัม แม้แต่สื่อจีนหลายสำนักก็ยังเดือด!
‘วันแรกจีนปราศจากเหรียญทอง!’
‘ทีมชาติจีนชวดเหรียญทองซ้ำแล้วซ้ำเล่า!’
‘คำตัดสินผิดพลาดในรายการแข่งยกน้ำหนัก?’
‘หลี่เจียสี่แพ้เหรียญทองไปอย่างเจ็บปวด!’
‘ทีมชาติจีนถูกผู้ตัดสินขโมยเหรียญทอง!’
‘ตัดสินเสียของ? ผู้ตัดสินตาบอดหรือไร? ’
‘ผู้ตัดสินออสเตรเลียตัดสินค้านทีมชาติจีนตั้งแต่สี่ปีก่อน!’
‘สี่ปีก่อนเป็นติงเหล่ย มาคราวนี้ก็หลี่เจียสี่?’
‘ทีมชาติจีนไปล่วงเกินอะไรไว้กับผู้ตัดสินออสเตรเลียคนนี้กันแน่?’
พิธีมอบเหรียญรางวัลการแข่งยกน้ำหนักยังไม่ทันจะเริ่ม ก็มีรายงานข่าวปลิวว่อนไปทั่วแล้ว!
การถ่ายทอดสด CCTV รีบสลับภาพจากที่สนามมายังห้องส่งเรียบร้อยแล้ว เพราะไม่สามารถออกอากาศภาพการตะโกนด่า ‘หน้าโง่’ เสียงดังลั่นของผู้ชมได้
ที่สนามตอนนี้เต็มไปด้วยความวุ่นวายโกลาหล
หัวหน้าโค้ชทีมยกน้ำหนักไปร้องเรียนกับกรรมการจัดแข่งขันแล้ว งานโอลิมปิกครั้งนี้พวกเขาเป็นฝ่ายจัดขึ้น ฝั่งเจ้าภาพก็คือพวกเขา ปรากฏว่าแข่งวันแรกก็ถูกพวกผู้ตัดสินต่างชาติตัดสินลำเอียงต่อหน้าต่อตา แบบนี้ใครจะรับได้?
นี่มันตอกหน้าพวกเขาชัดๆ!
คือการตอกหน้าประเทศจีน!
การแข่งโอลิมปิกวันแรกเสร็จสิ้นลงทุกรายการแล้ว พวกตัวแทนทีมชาติจีนและโค้ชกีฬารายการอื่นพอได้ยินข่าวก็รีบย้อนกลับไปดูการแข่ง จากนั้นแทบทุกคนก็เดือดดาล!
บนบัญชีทางการเวยป๋อของทีมชาติปิงปอง : หลี่เจียสี่สมควรได้แชมป์!
ผู้ช่วยโค้ชทีมแบตมินตัน : หลี่เจียสี่ไม่ได้แพ้ให้กับตัวเอง ไม่ได้แพ้ให้กับคู่แข่ง แต่แพ้ให้กับผู้ตัดสิน!
โค้ชยกน้ำหนักทีมชาย : ข้องใจผลการตัดสินครั้งนี้อย่างแรง!
และยังมีศิลปินดาราต่างๆ ออกมาโพสต์อีกมากมาย!
เวยป๋อของเหยาเจี้ยนไฉ : แม่งเล่นตุกติก!
เวยป๋อของฮั่วตงฟาง : ตุกติกชัดเจนไปไหม
เวยป๋อของเฉินกวง : มันบ้าอะไรกันเนี่ย?
ผู้กำกับชื่อดังลี่เคอ : นี่คือโอลิมปิกปักกิ่ง! พวกนั้นไม่เห็นเราอยู่ในสายตาแล้ว? ผู้ตัดสินประเภทนี้ไม่สมควรถูกแบนหรือ?
ย่าจางเสีย : ทำไมถึงแย้งผลตัดสินลำเอียงนี่ไม่ได้?
นักกีฬาจีนต่างตำหนิ!
บรรดาศิลปินล้วนต่อว่า!
เหล่าชาวเน็ตพากันก่นด่า!
“ไอ้ตัวบัดซบเอ๊ย!”
“รังแกกันเกินไปแล้ว!”
“รวมหัวกันกีดกันพวกเรางั้นเรอะ?”
“โมโหโว้ย! แม่งมันบ้าชัดๆ!”
“สี่ปีที่แล้วก็เคยมีประเด็นผู้ตัดสินออสเตรเลียจงใจตัดสินทีมชาติจีนผิดมาก่อน ตอนนั้นทางกรรมการจัดงานก็เคยลงโทษไป แต่ทำไมสี่ปีให้หลังยังมีคนพวกนี้โผล่มาเป็นผู้ตัดสินโอลิมปิกได้อีกล่ะ? ทั้งยังมาโกงทีมชาติจีนอย่างหน้าด้านๆ อีก? ใครให้อำนาจพวกนั้นกัน? ใครอนุญาตให้พวกมันมาทำลายความศักดิ์สิทธิ์แห่งจิตวิญญาณการกีฬา? ผู้ตัดสินประเภทนี้สมควรถูกแบนไปชั่วชีวิต!”
“บัดซบ! ดูแล้วอยากตะบันหน้าคนชะมัด!”
“คนปัญญาอ่อนยังดูออกเลยว่าพวกเราต่างหากที่ชนะ!”
“การยกครั้งสุดท้ายนั่นทำสำเร็จชัดๆ ไม่มีปัญหาตรงไหนเลย!”
“จางเย่ด่าได้ดี ไอ้พวกนี้มันหน้าโง่!”
“ฉันก็ได้ดูถ่ายทอดสดตรงที่จางเย่นำทัพด่าเหมือนกัน!”
“ด่าแล้วมีประโยชน์อะไรล่ะ? เหรียญทองปลิวไปแล้ว! โคตรเศร้าเลย!”
“เห็นหลี่เจียสี่ร้องไห้แล้วเมียฉันร้องตามเลย! โคตรสลด! โคตรเจ็บใจ!”
การตัดสินที่ไม่ถูกต้องครั้งนี้ก่อให้เกิดข้อโต้แย้งใหญ่โต!
ไม่ว่าจะเป็นตัวแทนทีมชาติหรือประชาชนล้วนรับไม่ได้!
ยังมีสื่อต่างประเทศที่หลังจากดูการแข่งแล้วก็แสดงความคิดเห็นต่างๆ กันไป
สื่อนอกกระแสอังกฤษแห่งหนึ่ง : ไม่เข้าใจผลตัดสินการแข่งยกน้ำหนักชายรุ่นหกสิบสองกิโลกรัมเลย แชมป์ควรจะเป็นคนจีนไม่ใช่หรือ?
สื่อสเปน : ข้อพิพาทใหญ่โตในการแข่งยกน้ำหนัก ย้อนกลับไปดูภาพช้า การยกครั้งสุดท้ายของเกาหลีเหนือฟาวล์อย่างชัดเจน ในขณะที่การยกครั้งสุดท้ายของจีนนั้น หลังจากที่ผู้เชี่ยวชาญหลายฝ่ายได้วิเคราะห์เห็นตรงกันว่าไม่มีปัญหาใด สมควรให้ผ่านเกณฑ์การแข่ง
สื่อโปรตุเกส : ผลการตัดสินยกน้ำหนัก ผู้ตัดสินทำผิดพลาดใหญ่หลวง ทว่าผู้ครองเหรียญทองยังคงไม่เปลี่ยน!
สื่อรัสเซีย : ตัวแทนยกน้ำหนักทีมชาติจีนสี่ปีให้หลังยังคงต้องเผชิญกับคำตัดสินให้แพ้อีกครั้งจากผู้ตัดสินคนเดิม!
สื่อนอกหลายสำนักก็แสดงออกถึงความประหลาดใจไม่อยากจะเชื่อ การตัดสินผิดที่ชัดเจนยิ่งนี้อาจเกิดขึ้นได้กับผู้ตัดสินมือสมัครเล่น แต่เหตุใดถึงเกิดขึ้นในการแข่งระดับโอลิมปิกได้?
ทว่าการมอบรางวัลก็เสร็จสิ้นลงไปแล้ว!
เหรียญทองไม่มีทางเปลี่ยนมือได้อีก!
นี่คือกติกาการแข่งยกน้ำหนักของโลกนี้!
อย่างไรก็ตามในเวลานี้ สื่อออสเตรเลียยังคงเติมเชื้อฟืนให้กองไฟ
มีสื่อนอกกระแสแห่งหนึ่งของออสเตรเลียตีพิมพ์ : คนจีนเอะอะโวยวายใหญ่ ผู้ชมจีนรุมด่าผู้ตัดสิน พฤติกรรมอย่างนี้ทำให้เรากังวลเกี่ยวกับคุณภาพงานโอลิมปิกปักกิ่งในครั้งนี้ ผลการแข่งขันไม่มีทางเปลี่ยนแปลง นี่เป็นกติกาของการกีฬา ผลลัพธ์ไม่มีทางคาดเดาได้อยู่แล้ว ทำไมถึงไม่ยอมรับ? ส่องกระจกทบทวนตัวเองดูก่อนไม่ดีกว่าหรือ?
ภายหลังการแข่งขัน
นักข่าวออสเตรเลียสัมภาษณ์นักกีฬาออสเตรเลียที่ได้เหรียญทองแดง
นักกีฬาออสเตรเลียโบกมือแล้วส่ายหน้า “พฤติกรรมที่คนจีนแสดงออกมาในวันนี้น่าผิดหวังมาก พวกเขาแพ้ไม่เป็น ดึงเวลาให้การแข่งยืดเยื้อ พวกเราต่างหากที่ควรเป็นฝ่ายประท้วง!”
นั่นทำให้คนนับไม่ถ้วนยิ่งลุกเป็นไฟ!
บนเวยป๋อมีแต่เสียงด่าทอ!
“ยังจะมาให้พวกเรายอมรับอีก?”
“โคตรปู่เอ็งสิ!”
“ไอ้พวกผู้ตัดสินออสเตรเลียโกงเราหน้าด้านๆ แล้วยังจะมาให้เราทบทวนตัวเองอีกเหรอ?”
“ไปตายซะ!”
“ถุย”
“ทุเรศอะไรขนาดนี้!”
“จะโอหังเกินไปแล้ว!”
เรื่องราวยิ่งลุกลามใหญ่โต!
อย่างไรก็ตามทั้งประชาชนและนักกีฬา นอกจากด่าด้วยความคับแค้นแล้วก็ทำอะไรไม่ได้อีก ความโกรธเกรี้ยวของพวกเขาได้แต่อัดอั้นอยู่ภายในใจ ไม่มีทางระบายมันออกมา!
เมื่อสี่ปีก่อนก็มีภาพเหตุการณ์ที่คล้ายกันนี้เกิดขึ้น ทั้งชวดเหรียญทอง ทั้งเรื่องราวร้องเรียนที่สุดท้ายก็เงียบหาย หรืองานโอลิมปิกปักกิ่งครั้งนี้เหตุการณ์จะซ้ำรอยเดิมอีก? พวกผู้ตัดสินอย่างมากก็จะได้รับการตักเตือนและการลงโทษที่ไม่เจ็บไม่คัน แล้วก็ลอยนวลต่อไปกระนั้นหรือ?
เรื่องราวมันยังไม่จบหรอก!
ต่อให้คนอื่นยอม แต่จางเย่ไม่ยอม!
……
 
ขณะนี้ ท้องฟ้ามืดสนิทแล้ว
ทว่าภายในสนามกีฬาโอลิมปิกยังคงสว่างไปด้วยแสงไฟดังเดิม
จางเย่ใช้บัตรสตาฟพิเศษที่ได้มาตอนร่วมพิธีเปิดเมื่อวานผ่านเจ้าหน้าที่เข้ามาอย่างง่ายดาย เขาเดินลิ่วไปข้างหน้า พื้นที่ตรงนี้ผู้ชมทั่วไปไม่มีสิทธิ์เข้ามา อีกทั้งการแข่งวันนี้ก็เสร็จสิ้นลงไปแล้ว ที่ตรงนี้จึงเป็นเขตปลอดผู้ชม!
ตรงประตูข้างหน้ามีผู้ตัดสินห้าคนเดินออกมา
คนหัวแถวคือผู้ตัดสินชาวออสเตรเลียนที่รับผิดชอบรายการยกน้ำหนักเมื่อสักครู่นี้ ข้างๆ ยังมีคนอื่นซึ่งเป็นผู้ตัดสินชาวต่างชาติรายการยกน้ำหนักวันนี้เช่นกัน!
“%%#￥%%#。”
“...%&amp;￥#!”
พวกเขากำลังพูดอะไรบางอย่าง อาจจะเป็นภาษาอังกฤษทว่าพูดเร็วมาจนจางเย่ฟังไม่เข้าใจ เอ่อ ด้วยระดับภาษาอังกฤษอย่างเขา ถึงพูดช้าก็ไม่เข้าใจอยู่ดี
ผู้ตัดสินชาวออสเตรเลียนมีท่าทีร่าเริง
ผู้ตัดสินชาวเกาหลีใต้สีหน้าเรียบเฉย
ข้างๆ พวกเขายังมีผู้ตัดสินคนหนึ่งที่แววตาฉายแววกังวล
แต่ละคนล้วนมีสีหน้าท่าทางแตกต่างกัน ขณะเดินมาทางจางเย่เพื่อออกไปข้างนอก
จางเย่แกว่งแขนเดินเชื่องช้าไปข้างหน้า ไม่มองพวกเขาสักแวบ ในปากยังฮัมเพลงร้อง ‘ปักกิ่งยินดีต้อนรับ’ ไปด้วย
บรรยากาศสุดแสนจะปกติธรรมดา
สตาฟและอาสาสมัครที่เดินผ่านมาก็ไม่ได้รู้สึกถึงอะไรไม่ชอบมาพากลเลยแม้แต่นิดเดียว พวกผู้ตัดสินเหล่านั้นก็เช่นกัน และแล้วตอนนั้นเอง ผู้ตัดสินชาวออสเตรเลียก็ดูนาฬิกาแล้วพูดบางอย่างกับผู้ตัดสินที่เหลือเป็นภาษาอังกฤษ ทุกคนพยักหน้า จากนั้นก็เร่งฝีเท้าขึ้นเล็กน้อย อาจจะกำลังไปที่ไหนสักแห่ง หลังการตัดสินก็ยังคงมีงานรออยู่มาก
ทว่าพริบตาที่พวกเขากำลังเดินผ่านจางเย่!
พวกเขาเดินผ่าน แต่กลับผ่านไปไม่ได้สักคน!
จางเย่ยังคงฮัมเพลงเบาๆ ขณะที่ยืดขาออกไปด้านข้าง ผู้ตัดสินชาวออสเตรเลียเร่งเดินมาจึงไม่ทันได้ตอบสนองใดๆ พอถูกขัดขา เขาก็เสียการทรงตัว ล้มคะมำไปข้างหน้าทันที! ผู้ตัดสินออสเตรเลียอ้าปากร้องว้าก รีบหาที่คว้าจับ แต่ดันไปคว้าดึงผู้ตัดสินเกาหลีใต้จนล้มลงไปด้วยกัน! เวลานี้เอง ผู้ตัดสินอีกคนที่เดินตามมาข้างหลังก็ชนกับไหล่ของจางเย่ที่ ‘ไม่ทันระวัง’ เขารู้สึกเพียงมีของแข็งมากระแทกไหล่อย่างแรง ทำให้ร่างปลิวผงะราวกับขนนกไปทับร่างของผู้ตัดสินสองคนแรกที่พื้นพอดิบพอดี!
ผู้ตัดสินออสเตรเลียนหน้าทิ่มปักพื้น เลือดกำเดาไหล!
ผู้ตัดสินเกาหลีใต้พลิกคว่ำ เอามือกุมแขนที่กระแทกหวีดร้องลั่น!
ผู้ตัดสินคนที่สามหงายหลังตึง!
คนที่สี่เซกระแทกกับโต๊ะด้านข้าง!
จากนั้นคนที่ห้าก็ล้มลง ร่างยังโดนผู้ตัดสินอีกสองคนที่พยายามทรงตัวลุกแต่ดันล้มทับซ้ำ น้ำหนักกว่าแปดสิบกิโลกรัมอัดทับกันจนทุกคนนัยน์ตาหมุนคว้าง แทบสิ้นสติ!
หนึ่งวินาที!
ทั้งหมดนี้เกิดขึ้นในเวลาเพียงหนึ่งวินาทีเท่านั้น!
ช่วงเวลาที่ทั้งสองฝ่ายเดินผ่านกัน มีเพียงจางเย่คนเดียวที่เดินผ่านไปอย่างปกติ ในขณะที่ผู้ตัดสินทั้งหน้ากลับล้มระเนระนาด ไม่มีใครทรงตัวอยู่ได้แม้สักคน!
เร็วเกินไปแล้ว!
เพียงแค่เสี้ยวพริบตาเท่านั้น!
ภาพเหตุการณ์นี้ทั้งแปลกประหลาดและน่ากลัว!
เมื่อได้ยินเสียงร้อง อาสาสมัครและสตาฟมากมายรวมถึงผู้ตัดสินชาวต่างชาติคนอื่นที่อยู่รอบๆ ต่างหันขวับมามอง!
“เชี่ย!”
“เกิดอะไรขึ้น?”
“ผู้ตัดสินยกน้ำหนักโดนคนอัดแล้ว!”
อาสาสมัครหญิงกรีดร้อง!
ขณะเดียวกันร่างของจางเย่ก็ลับหายไปแล้ว ทิ้งไว้เพียงความปั่นป่วนโกลาหลของกลุ่มสตาฟกับผู้ตัดสินยกน้ำหนักทั้งห้าที่ร้องครวญครางอยู่ข้างหลัง!
 
 
 


[Go To Next Chapter]( ./268.md)