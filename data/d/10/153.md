##บทที่ 1053 : คำชมท่วมท้น!
เพลงจบลงแล้ว
“ยอดเยี่ยม!”
“ร้องได้ดีมาก!”
“เพราะจังเลย!”
“เก่งมาก!”
“ใช่ เป็นยอดฝีมือในหมู่คนธรรมดาจริงๆ!”
“มีผู้ปกครองธรรมดาที่สุดยอดขนาดนี้เลยเหรอ? ยอมเลย!”
ทุกคนต่างชื่นชม เด็กๆ ก็พากันปรบมือให้อย่างสุดชีวิต!
แล้วในทันใดนั้นเอง มีใครคนหนึ่งจ้องใบหน้าจางเย่เขม็ง ก่อนตะโกนลั่น “เชี่ย! ยอดฝีมือในหมู่คนธรรมดาอะไรกันล่ะ นี่ นี่คืออาจารย์จางเย่ไม่ใช่รึไง?”
“หา เหมือนจริงด้วย!”
“เหมือนอะไรเล่า ก็เขานั่นแหละ!”
“เป็นจางเย่จริงๆ ด้วย!”
“เชี่ย จางเย่มา!”
“จะเป็นลม ถึงว่าสิทำไมผู้ปกครองธรรมดาแต่งเพลงดีขนาดนี้ได้!”
ทั้งเวทีตกอยู่ในความโกลาหลทันที!
เหล่านักท่องเที่ยวจำนวนไม่น้อยพอได้ยินเข้าก็พลันรีบวิ่งกรูเข้ามา
พิธีกรที่ชื่อเอวี๋ยนเมิ่งตกตะลึง “อาจารย์จาง?”
นักดนตรี และครูเพลงโรงเรียนสอนดนตรีหลายคนถึงกับช็อก!
มาถึงขนาดนี้ จางเย่รู้ว่าใส่แว่นกันแดดไปก็ไม่มีความหมายแล้ว จึงถอดแว่นออก เมื่อเห็นว่าเป็นเขาจริงๆ ด้านล่างเวทีก็กรีดร้องกันใหญ่!
“จางเย่มาล่ะ!”
“รีบมาดูเร็ว!”
“สวรรค์ ได้เจอจางเย่ตัวเป็นๆ!”
“เพิ่งเคยเห็นดาราระดับเอตัวจริงเป็นครั้งแรก!”
รอบเวทีพลันถูกรุมล้อมไปด้วยผู้คนซ้อนกันเป็นวงแน่นขนัดสามชั้นเข้าไปแล้ว!
เอวี๋ยนเมิ่งเองก็ดีใจมาก ไม่คิดว่าการที่ตนมาถ่ายทอดรายการกระจายเสียงนอกสถานที่ จะได้มีโอกาสเจอเข้ากับดาราใหญ่อย่างจางเย่ นี่มันส้มหล่นชัดๆ ต้องดึงเรตติ้งผู้ฟังของเธอให้สูงขึ้นได้แน่ “อาจารย์จาง ช่วยกล่าวอะไรกับท่านผู้ชมที่อยู่ตรงนี้และท่านผู้ฟังที่ฟังอยู่หน้าวิทยุสักหน่อยได้ไหมคะ?”
จางเย่ยิ้มพลางอุ้มเฉินเฉินลงจากบ่า ลูบหัวเธอทีหนึ่ง “โอย ผมไม่พูดมากดีกว่าครับ ไม่รบกวนเวลาทุกคนแล้ว วันนี้ผมแค่พาเด็กมาเที่ยว เด็กอยากได้รางวัลที่หนึ่ง ผมจะพูดอะไรได้ล่ะ ก็ต้องทุ่มสุดตัวถึงให้ได้มาสิครับ”
เอวี๋ยนเมิ่งถาม “เพลงนี้มีชื่อว่าอะไรหรือคะ? เพราะมากเลยค่ะ”
จางเย่ตอบยิ้มๆ “ชื่อ ‘ไต้อ๋องสั่งข้าตระเวนเขา’ ครับ เหอๆ พิเศษสำหรับไต้อ๋องบ้านผมนี่แหละ”
“นี่คือไต้อ๋องของคุณหรือคะ?” เอวี๋ยนเมิ่งยิ้มพลางมองเฉินเฉิน
จางเย่ตอบอย่างร่าเริง “ใช่ครับ”
เอวี๋ยนเมิ่งประทับใจมาก “คุณดีกับลูกจริงๆ ค่ะ”
จางเย่โบกมือ “โอ๊ย พวกผู้ปกครองใครๆ ก็เป็นเหมือนกันแหละครับ”
เฉินเฉินเอ่ย “ขอหมียักษ์นั่นให้หนูได้รึยัง?”
เอวี๋ยนเมิ่งอึกอัก “คือว่า ยังเหลือผู้เข้าแข่งขันอีกสี่กลุ่มน่ะจ้ะ”
เฉินเฉินอุทานผิดหวัง
“เอาละ ทุกคนต่อเถอะครับ” จางเย่พาเด็กลงจากเวทีไป แต่แล้วก็ถูกฝูงชนรุมล้อมขอลายเซ็นในทันที เขาเองก็รู้สึกเก้อเขิน ทำได้แต่เซ็นให้ทุกคนไป
ไม่นาน การประกวดก็เสร็จสิ้น
กรรมการทั้งสามและนักดนตรีปรึกษากัน รายชื่อผู้ชนะทั้งสามทีมก็ออกมาอย่างรวดเร็ว!
จางเย่ได้ที่หนึ่ง!
ไม่ใช่เพราะว่าเขาเป็นคนดัง และไม่ได้มีการตกลงอะไรลับหลัง คนที่เพียงได้ฟังเพลงเมื่อสักครู่ล้วนทราบดี เรื่องตำแหน่งที่หนึ่งไม่จำเป็นต้องพูดอะไรแล้ว เพลงเขาดีจริง ซ้ำยังเป็นเพลงที่แต่งเอง แสดงต่อสาธารณะเป็นครั้งแรก ถ้าเขาไม่ได้ที่หนึ่งแล้วจะเป็นใคร?
รางวัลถูกส่งมอบแล้ว
จางเย่ยิ้มพลางรับไว้ แล้วหอบมากับให้เฉินเฉิน “อ่ะ ได้มาแล้ว”
หมียักษ์มีความสูงเกือบเท่าตัวเฉินเฉินจนแทบจะมิดตัวเธออยู่รอมร่อ พอเธออุ้มไว้ก็แทบจะกอดได้ไม่รอบ
ตอนนี้เอง เด็กหญิงตัวเล็กที่พูดคุยกับเธอก่อนหน้านี้ก็จูงมือพ่อแม่เดินมาใกล้ สายตาจ้องแป๋วอยู่เพียงหมียักษ์ตัวนั้น บนใบหน้าแฝงแววอิจฉา เธอเอ่ยอย่างอดไม่ได้ “พี่สาว ป่ะป๊าพี่ดีกับพี่จังเลย”
เฉินเฉินพูดอย่างช่วยไม่ได้ “บอกว่าเขาไม่ใช่ป่ะป๊าไง”
เด็กหญิงตัวน้อยร้องอ้อ ก่อนกลืนน้ำลายอึ๊ก “งั้น งั้นหนูขอจับหมียักษ์แป๊บนึงได้ไหม?”
เฉินเฉินมองเธอ แล้วยัดตุ๊กตาหมีลงในอ้อมแขนของเด็กหญิง “ให้เลย”
เด็กหญิงตัวน้อยร้องตื่นเต้น “หา? จริงเหรอ?”
พ่อแม่ของเธอรีบพูด “ไม่ได้นะ ไม่ได้ๆ!”
เฉินเฉิน “นี่มันของเล่นเด็ก หนูไม่เล่น ให้”
ตุ๊กตาหมีตัวใหญ่นัก เด็กหญิงตัวน้อยอุ้มไม่ไหว เธอเซล้มนั่งลงก้นจ้ำเบ้า แต่สีหน้ากลับหัวเราะชอบใจ “ขอบคุณพี่สาว! ขอบคุณนะคะพี่สาว!”
เฉินเฉินกระตุกแขนจางเย่ “จางเย่ ไปกัน”
จางเย่ถาม “อยากเที่ยวเล่นอะไรต่อ?”
เฉินเฉินเบ้ปาก “นายโดนจำได้หมดแล้ว ยังจะเที่ยวเล่นอะไรได้อีกล่ะ?”
จางเย่หัวเราะ “โอเค ฉันผิดเองๆ งั้นกลับกันเถอะ”
“จางเย่”
“ว่าไง?”
“ร้องอีกรอบสิ”
“รับทราบขอรับไต้อ๋อง”
ในสวนสนุก ผู้คนหลายร้อยพากันทั้งถ่ายรูป ทั้งอัดวิดีโอเด็กเล็กและผู้ใหญ่คู่หนึ่ง คนเป็นผู้ใหญ่จูงมือเด็กน้อยเดินมุ่งไปยังทางออก เดินไปพลางร้องเพลงไป
“ไต้อ๋องสั่งข้าตระเวนเขา”
“จับเอาถังซัมจั๋งมาทำอาหาร”
“น้ำในธารเขานี้ หวานล้ำเกินใคร ไม่ต้องไปอิจฉาคู่รักเทพเซียน!”
……
บนเวยป๋อ
ขณะนี้ก็เป็นกระแสร้อนแรงนานแล้ว!
กระทู้เวยป๋อหัวข้อ ‘จางเย่โผล่กลางกิจกรรมกระจายเสียงสดของรายการวิทยุสถานีกลางช่องเด็ก’ ร้อนแรงขึ้นมาทันใด บทเพลงที่อยู่ในรายการวิทยุนั้นก็ถูกแชร์ออกไป
ยังมีชาวเน็ตอีกหลายคนโพสต์ภาพลงเวยป๋อ
‘ฉันได้ลายเซ็นจางเย่ล่ะ!’
‘รีบดู เจออาจารย์จางเย่ที่สวนสนุกนครหลวง!’
‘คลิปจางเย่ขึ้นเวทีร้องเพลง! คลิกเลย!’
ภาพถ่ายใบแล้วใบเล่า!
คลิปวิดีโอแต่ละคลิป!
บทเพลง ‘ไต้อ๋องสั่งข้าตระเวนเขา’ ถูกแชร์ว่อนเวยป๋อ!
“เพราะชะมัดเลย!”
“สมกับเป็นจางเย่!”
“ฮ่าๆ อาจารย์จางออกเพลงใหม่อีกแล้วเหรอ?”
“ทำไมเขาไม่โพสต์บอกหรือประกาศอะไรเลยล่ะ? ไม่มีโปรโมตเลยด้วย? อยู่ๆ ก็ไปประกวดงานเล็กๆ ขึ้นไปร้องเพลงเฉย? ดูง่ายๆ จัง? ทำไมฉันรู้สึกว่าหมอนี่แต่งเพลงขึ้นสดๆ เลย?”
“จางเย่ไปมีลูกตั้งแต่เมื่อไรน่ะ?”
“นั่นเด็กผู้หญิงที่เป็นลูกเพื่อนหรือไม่ก็ญาติสนิทเขาไม่ใช่เหรอ? ฉันรู้จักนะ”
“ฉันก็รู้จัก คราวก่อนตอนมีข่าวใหญ่ว่าเด็กผู้หญิงกับกลุ่มเพื่อนวางแผนเปิดโปงรังโจรนั่นไง ช็อกไปทั่วประเทศเลยนะ!”
“จริงด้วย เด็กคนนี้ล่ะ!”
“พรืด นึกออกแล้ว!”
“ไม่รู้ว่าพ่อแม่เธอไปไหน ดูเหมือนว่าจางเย่จะดูแลเธอแทนชั่วคราว บางทีก็พาไปส่งที่โรงเรียน ไปประชุมผู้ปกครองให้เธอด้วยล่ะ เคยออกข่าวอยู่นะ”
“เพลงนี้โคตรตลกเลย ฮ่าๆๆ!”
“ฉันไม่ค่อยรู้สึกว่ามันตลก ซึ้งมากกว่า”
“ฉันก็เหมือนกัน ซึ้งมากเลย!”
“ในวงการบันเทิงนี้ฉันเคารพชื่นชมจางเย่ที่สุดเลย แม้ว่าหมอนี่จะเป็นนักด่า นักวิวาท นักก่อเรื่อง สามวันดีสี่วันวุ่นวายไปทั่ว แต่ในแง่นิสัย ทั้งวงการบันเทิงถ้าพวกนายบอกว่าใครพูดอย่างทำอย่างฉันก็เชื่อ แต่เฉพาะจางเย่คนเดียวที่ฉันไม่เชื่อ เขาเป็นคนที่ดีจริงๆ อะไรถูกอะไรผิด เขาไม่เคยลังเล”
“ลูกฉันก็ฟังเพลงนี้แล้ว ชอบมาก!”
“วันเด็กนานาชาติ ต้องกดไลก์ให้จางเย่!”
“หืม อาจารย์จางเย่เป็นคนดีจริงๆ”
“ใช่แล้ว เขาดีกับเด็กมากเลย”
“ไม่ใช่ลูกสาวตัวเองแท้ๆ เขายังปฏิบัติกับเธอแบบนี้ ถึงกับตั้งใจแต่งเพลงเพื่อให้เด็กร่าเริงขึ้นเป็นพิเศษ ภาพจางเย่ในใจฉันเปลี่ยนไปแล้ว ต่อไปจะไม่อคติกับเขาแล้ว”
“รู้สึกดีจัง!”
“อาจารย์จางสุดเทพ!”
“เพลงนี้ยอดจริงๆ!”
ในอินเทอร์เน็ตต่างชื่นชมไม่ขาดสาย!
ทั้งต่อเพลงนี้และต่อตัวจางเย่ เหล่าชาวเน็ตต่างสรรเสริญอย่างท่วมท้น!
อาจจะเป็นเพราะถูกที่ หรือไม่ก็ถูกเวลา เพลง ‘ไต้อ๋องสั่งข้าตระเวนเขา’ ที่ถึงแม้จะเพิ่งปล่อยออกมาได้เพียงสองชั่วโมงก็ขึ้นชาร์ตเพลงฮิตแล้ว!
อันดับเจ็ดเพลงฮิตประจำวัน!
เบียดเพลงเพลงหนึ่งของไม้ใกล้ฝั่งตกลงไปแล้ว!
อีกทั้งตัวเลขยังพุ่งขึ้นอย่างรวดเร็วไม่หยุด ยอดคนฟังมากขึ้นทุกที!
ภายใต้บรรยากาศวันเด็ก เพียงแค่ครู่เดียวเพลงนี้ก็ฮิต!
อันดับหก…
อันดับห้า…
อันดับสี่…
เดิมทีหลายสัปดาห์มานี้อันดับบนชาร์ตเพลงฮิตล้วนถูกยึดครองโดยเพลงจากรายการเดอะแมสก์ซิงเกอร์ทั้งสิ้น แต่กลับถูกม้ามืดพุ่งทะยาน แซงขึ้นไปเรื่อยๆ ทีละเพลง!
คนในวงการต่างได้แต่มองดูด้วยปากอ้าค้าง!
ทว่า พวกเขาหลายคนก็รู้สึกคุ้นชินแล้ว เพราะนี่คือจางเย่ เป็นผู้ที่ไม่มีทางใช้ตรรกะธรรมดาไปตัดสินเขาได้ตลอดกาล เรื่องใดที่คนอื่นคิดว่าเป็นไปไม่ได้ เรื่องไหนที่ทุกคนไม่สนใจ เมื่ออยู่ในมือจางเย่ เขาก็สามารถทำให้สะเทือนฟ้าสะท้านดินได้เสมอ ไม่ต้องมีคำอธิบายใดๆ และไม่มีเหตุผลใดมาอธิบายได้!
พริบตา
วิทยุตามท้องถนน ก็เต็มไปด้วยเพลงนี้!
นี่เป็นบทเพลงที่ร้องง่ายและติดหู บางคนแค่ฟังเพียงสามสี่รอบก็ร้องได้แล้ว
……
ที่ย่านชุมชนหนึ่ง
“พ่อจ๋า ฝึกร้องเพลงนี้เร็ว!”
“พ่อร้องเพลงไม่เป็นนี่นา”
“ไม่ได้นะ พ่อต้องฝึกร้อง!”
“ทำไมล่ะ?”
“ก็หนูอยากเป็นไต้อ๋องของพ่อ!”
“ฮ่าๆๆ โอเคๆ พ่อจะฝึกร้อง!”
……
ในวงการก็มีคนพูดคุยกันเรื่องนี้
จางเสียโพสต์เวยป๋อ “แนะนำเพลง ‘ไต้อ๋องสั่งข้าตระเวนเขา’ เพราะจริงๆ”
เฉินกวงมาตอบในช่องคอมเมนต์ “ย่าจางก็ฟังแล้วเหรอครับ? ฮ่าๆ ผมเองก็เพิ่งฟังล่ะ ไม่เลวจริงๆ ผมเพิ่งรู้ว่าผู้กำกับจางแต่งเพลงอย่างนี้ก็เป็นด้วย ต้องมองเขาใหม่อีกแล้ว แต่ว่าทักษะการร้องเพลงของผู้กำกับจางก็ยังคงแย่เหมือนเดิม หายใจไม่ได้สมดุลเลย เดี๋ยวผมต้องไปเปิดคอร์สสอนเขาหน่อยแล้ว!”
เสี่ยวตง “@จางเย่ อาจารย์จาง คุณช่วยฝึกเสียงให้ดีๆ หน่อยจะได้ไหมคะ? แต่เพลงดีจริงค่ะ เพราะมาก ถ้าฉันขอร้องคัฟเวอร์คุณอย่าเก็บค่าลิขสิทธิ์นะ!”
ฟ่านเหวินลี่ “เพลง ‘ไต้อ๋องสั่งข้าตระเวนเขา’ ติดที่สามบนชาร์ตเพลงแล้ว! ยินดีกับผู้กำกับจางด้วยค่ะ!”
ต่งซานซาน “เพราะดีนะ!”
เอมี่ “อาจารย์จางสุดยอด! แต่งเพลงให้มั่งสิคะ!”
คนในวงการต่างชื่นชมเพลงนี้เป็นอย่างยิ่ง!
แน่นอนว่า มีคนไม่น้อยแขวะเรื่องทักษะการร้องเพลงของจางเย่ ทั้งเพลง ‘จดหมายถึงบ้าน’ และ ‘ไต้อ๋องสั่งข้าตระเวนเขา’ เป็นสองเพลงที่จางเย่นำออกมาร้องในฐานะของตนเอง นั่นทำให้พวกเขารู้สึกว่าทักษะร้องเพลงของจางเย่นั้นไม่ได้เรื่องเอาซะเลย!
ประชาชนอ่านแล้วก็พากันขำ
“ฮ่าๆ ร้องห่วยไปนิดจริงๆ!”
“ที่แท้อาจารย์จางก็มีจุดอ่อนเหมือนกัน!”
“นี่เพลงเด็กนะ ต้องใช้ทักษะการร้องอะไรเล่า!”
“อาจารย์จางไม่ใช่นักร้องอาชีพสักหน่อย แค่ไม่ผิดคีย์ก็โอเคแล้ว!”
“เอ๊ะ ฉันคิดขึ้นมาได้อย่างหนึ่งล่ะ”
“คิดอะไร?”
“พวกนายว่า พวกเพลงที่โจ๊กเกอร์เอาไปร้องบนเทวีเดอะแมสก์ซิงเกอร์ จะเป็นเพลงที่อาจารย์จางเย่แต่งให้เขารึเปล่า? ไม่งั้นเขาจะเอาเพลงแต่งใหม่มาจากไหนเยอะแยะขนาดนี้?”
“เป็นไปได้นะ!”
“ใช่ เป็นไปได้จริงด้วย!”
ไม่นานหลังจากนั้น จางเย่ก็ออนไลน์เวยป๋อบ้าง
ทุกคนต่างเห็นเขาโพสต์ข้อความ
“ขอบคุณทุกคนที่สนับสนุน และขอบคุณเพื่อนๆ กับเพื่อนร่วมวงการที่ชื่นชม ความจริงเพลงนี้ก็ตั้งใจแค่จะทำให้เด็กร่าเริงขึ้น ไม่คิดว่าจะกลายเป็นกระแสขนาดนี้ ขึ้นชาร์ตเพลงอันดับสามได้ไงน่ะ? พวกคุณทำผมตกใจจริงๆ ฮ่าๆ ขอสรุปสั้นๆ ด้วยเพลงนี้ ขอให้เด็กๆ ทั่วประเทศมีความสุขในวันเด็กนานาชาตินะครับ!”


[Go To Next Chapter]( ./154.md)