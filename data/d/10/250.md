##บทที่ 1150 : นายช่วยจริงจังหน่อยจะได้ไหม!
เวลา 9 โมงเช้า
ที่ห้องถ่ายทอดข่าวสดของ CCTV ทั้งช่องข่าวเมืองหลวง ข่าวเช้าเมืองเทียนจิน ฯลฯ และสถานีโทรทัศน์มากกว่าสิบสถานี เวลานี้ต่างรายงานข่าวใหญ่สำคัญพร้อมกัน “มีข่าวด่วนแทรกเข้ามานะคะ ทางผู้สื่อข่าวของเราเพิ่งได้รับรายงานว่าการพิสูจน์ข้อความคาดการณ์ของเดล ซึ่งเคยเป็นกระแสใหญ่ช่วงหนึ่งในวงการคณิตศาสตร์ของโลก ขณะนี้มีความก้าวหน้าครั้งสำคัญแล้วค่ะ นี่เป็นข่าวที่ส่งมาจากคณะทำงานการคาดการณ์ของเดลของวงการคณิตศาสตร์โลก งานแถลงข่าวจะจัดขึ้นที่มหาวิทยาลัยเป่ยต้าของเมืองหลวงในวันนี้ เวลาสิบสามนาฬิกา สำหรับเนื้อหาในงานแถลงข่าวนั้นผู้สื่อข่าวของเราจะติดตามและนำความคืบหน้าล่าสุดมาให้ท่านผู้ชมแน่นอนค่ะ!”
ข่าวนี้ไม่ได้พูดข้อมูลทั้งหมด
และไม่ได้เปิดเผยเนื้อหาอะไรด้วย
แต่ว่าแค่นี้ก็เพียงพอแล้ว
พวกประชาชนไม่ได้โง่สักหน่อย ทำไมจะฟังไม่เข้าใจล่ะ?
ไม่ทันไร บนเวยป๋อก็โดนกองทัพแฟนคลับจางเย่กวาดเรียบแล้ว!
“พระเจ้าช่วย!”
“โอ้มายก๊อด!”
“ข้อความคาดการณ์ที่จางเย่พิสูจน์ได้รับการยืนยันแล้ว?”
“ยืนยันแล้วเหรอ?”
“จะยอดเยี่ยมเกินไปแล้ว!”
“มารดามันเถอะ อาจารย์จางตอนนี้คือนักคณิตศาสตร์ชั้นนำของโลกแล้ว!”
“นักคณิตศาสตร์ชั้นนำของโลก ในประวัติศาสตร์ของประเทศจีนเคยมีมาก่อนไหม? แต่ก่อนมีนักคณิตศาสตร์ระดับโลกอยู่แค่หยิบมือใช่ไหม? แถมพวกเขายังลาลับกันไปหมดแล้วด้วย!”
“ไม่รู้สิ เมื่อก่อนไม่ได้มีการจัดแบ่งระดับแบบนี้ เลยไม่มีใครอธิบายคำว่า ‘ชั้นนำ’ เอาไว้ หากหลังจากนี้มีการแบ่งจริง ประเทศจีนคงมีแค่จางเย่ที่สามารถรับรางวัลได้แล้วล่ะ ตอนนี้เมื่อไรก็ตามที่มีคนสามารถพิสูจน์ข้อความคาดการณ์ทางคณิตศาสตร์ที่สำคัญระดับโลก หรือนักคณิตศาสตร์ที่ทำคุณประโยชน์อันโดดเด่นให้กับวงการคณิตศาสตร์ระดับโลก ก็จะได้ชื่อว่าเป็นนักคณิตศาสตร์ชั้นนำของโลก ยังไงจางเย่ก็หนีชื่อนี้ไม่พ้นแล้ว! คาดว่าคนที่ได้รับการเรียกขานแบบนี้ทั่วโลกคงมีไม่น่าจะเกินสี่สิบคนแน่! แถมยังมีแค่ไม่เกินยี่สิบคนที่ยังมีชีวิตอยู่!”
“นี่มันชวนให้ฮึกเหิมเกินไปแล้ว!”
“ใช่แล้ว ประเทศของเราก็เป็นผู้นำทางคณิตศาสตร์เช่นกัน!”
“อาจารย์จางจะดังเปรี้ยงอีกครั้งแล้ว!”
“ฮ่าๆๆ ตำแหน่งดาราระดับเออันดับหนึ่งของเขาใกล้จะรักษาไว้ไม่อยู่ อีกนิดเดียวก็ถูกคนอื่นยึดคืนไปแล้ว แต่ดันเกิดเรื่องนี้ขึ้นพอดี ในที่สุดอาจารย์จางก็สามารถหยั่งเท้าในอันดับหนึ่งได้อย่างมั่นคงแล้ว! ครั้งนี้เขาต้องได้รับความนิยมเพิ่มขึ้นอีกมากแน่นอน ไม่รู้ว่าจะติดอันดับความนิยมของศิลปินต่างประเทศด้วยหรือเปล่า!”
“รอแถลงข่าวเถอะ ตอนนี้ยังเป็นการคาดเดาเท่านั้น!”
“ยังต้องคาดเดาอะไรอีก คนโง่ยังดูออกเลย!”
“ใช่แล้ว ไม่งั้นจะแถลงข่าวทำไม?”
“ยินดีด้วยนะจางเย่!”
“ปีนี้เป็นปีของจางเย่ป่ะเนี่ย? ฮ่าๆ!”
……
 
มหาวิทยาลัยเป่ยต้า
เวลานี้นักศึกษาต่างปิดเทอมแล้ว ดังนั้นในมหาวิทยาลัยจึงมีคนไม่มาก
แต่ตอนจางเย่ขับรถเข้าไปเพิ่งถึงหน้าทางเข้า ก็เห็นกลุ่มคนกำลังลิงโลดกันกลุ่มใหญ่ ในนั้นมีทั้งคนที่เขารู้จักและคนที่เขาไม่รู้จัก!
พอเห็นรถขับมา ทุกคนก็ห้อมล้อมเข้ามา!
จางเย่เพิ่งก้าวเท้าลงจากรถก็ถูกคณบดีพานสวมกอดอย่างแนบแน่น ทั้งยังตบหลังเขาเสียงดังตุ้บๆ แค่ดูก็รู้แล้วว่าวันนี้เหล่าพานตื่นเต้นอย่างมาก!
พานหยางกล่าว “ยินดีด้วย!”
จางเย่พยักหน้า “ขอบคุณครับ”
หานเหอเหนียนก็เข้ามากอดจางเย่เช่นกัน “ยินดีด้วยศาสตราจารย์จาง!”
นี่คืออดีตศัตรูหัวใจของจางเย่ แต่เรื่องนี้ได้สลายหายไปหมดแล้ว “ขอบคุณครับอาจารย์หาน”
เพื่อนสนิทของคุณอู๋ ซินหย่าก็เดินมาด้านหน้า “ฉันคงไม่กอดละนะ ยินดีด้วย!”
“ยินดีเช่นกันครับ” จางเย่หัวเราะ
ซินหย่าหัวเราะเหอะๆ “ใครจะยินดีเช่นกับนายกัน นายคือเป่ยต้า ฉันคือชิงหัวนะ”
จางเย่ขำ “ศาสตราจารย์ซิน ทำไมคุณถึงใจแคบแบบนี้ล่ะ”
ซินหย่าเหลือกตาขาว “นายนี่มันปากสุนัขไม่มีงาช้างงอกออกมาจริงๆ[1] ดูไม่ออกเหรอว่าฉันล้อเล่น นายมาถึงจุดนี้ได้ทำให้พวกเราวงการคณิตศาสตร์แห่งประเทศจีนต่างปลาบปลื้มดีใจ! ใครจะไม่ยินดีกับนายล่ะ?”
จางเย่ “ขอบคุณมาก”
ทางด้านหนึ่ง เจนนิเฟอร์[2]นักคณิตศาสตร์หญิงชาวอังกฤษหัวเราะแล้วสวมกอดเขา “ยินดีด้วยนะ เพื่อนชาวจีนของฉัน!”
จางเย่ “ขอบคุณ เพื่อนอังกฤษของผม”
ทั้งยังมีวังอี้หมิง
นักวิชาการว่านแห่งสถาบันวิทยาศาสตร์แห่งชาติ
นักคณิตศาสตร์หนุ่มชาวเยอรมัน
นักคณิตศาสตร์ชาวฝรั่งเศสที่จางเย่เคยพบ
ฯลฯ และอีกหลายคน ทุกคนต่างมาอยู่ที่นี่เพื่อชื่นชมจางเย่!
“จาง คุณเก่งเกินไปแล้ว!”
“ขอเชิญคุณมาเป็นแขกที่เยอรมันด้วยนะ!”
“เพื่อนของฉัน! คุณคือนักคณิตศาสตร์ผู้ยิ่งใหญ่!”
“ยินดีด้วย! ผมรู้แต่แรกแล้วว่าสูตรของคุณนั้นถูกต้อง!”
ทั้งรอบข้างก็มีพวกนักข่าวมานับไม่ถ้วน จำนวนคือยิ่งมายิ่งมากขึ้นทุกที ผู้สื่อข่าวหลายคนที่เพิ่งได้รับข่าวต่างก็อยากได้ข่าวเป็นคนแรกจึงเร่งรีบมาที่นี่ ในบรรดาผู้สื่อข่าวเหล่านั้นยังมีนักข่าวต่างประเทศที่ไม่คุ้นหน้าอีกหลายคน ทั้งคนญี่ปุ่นและคนอเมริกัน!
แต่อย่างไรก็ตามจางเย่ยังไม่ได้ให้สัมภาษณ์ งานแถลงข่าวจะเริ่มในตอนบ่าย แน่นอนว่าตอนนี้ย่อมไม่สามารถพูดอะไรได้ เขาจึงเดินเข้าม.เป่ยต้าไปพร้อมพวกคณบดีพาน ปล่อยให้ผู้สื่อข่าวอยู่ด้านนอก
ระหว่างทาง
ซินหย่าพูดขึ้นมา “ปีนี้เหนื่อยแทบตายจริงๆ พวกเรายังดีที่อย่างน้อยก็ได้อยู่ในประเทศ อยู่ในเมืองหลวง แต่ทีมพิสูจน์ของต่างประเทศบางส่วนต้องบินไปกลับหลายเที่ยวนี่สิ กลับประเทศไม่กี่วัน ก็ต้องกลับมาทำงานต่อแล้ว เพราะงั้นอาหารมื้อนี้ไม่ว่ายังไงนายก็หนีไม่พ้นแล้วละนะ ต้องเลี้ยงตอบแทนพวกเราหน่อยล่ะ!”
จางเย่หัวเราะ “นั่นก็สมควรอยู่แล้ว ลำบากทุกคนแล้วจริงๆ”
นักคณิตศาสตร์ชาวฝรั่งเศสยิ้มก่อนจะพูดเป็นภาษาอังกฤษว่า “จาง ได้ยินมาว่าคุณอยู่ในประเทศจีนเป็นซูเปอร์สตาร์ ภรรยาผมชอบมิสจาง (จางหย่วนฉี) ของประเทศคุณมาก ในประเทศเราหนังของมิสจางก็ได้รับความนิยมมาก คุณช่วยผมขอลายเซ็นของเธอหน่อยได้ไหม? ภรรยาผมต้องดีใจมากแน่ๆ!”
จางเย่ยิ้มและตบไหล่เขา “โน พา เพิ่ง เลิ่ง (No problem)”
นักคณิตศาสตร์ชาวฝรั่งเศสตะลึง “วอท (อะไร) พาเพิ่งเลิ่ง?”
ซินหย่าหมดคำพูด ช่วยแปลว่า “หมายถึงโนพรอเบลม (ไม่มีปัญหา)”
นักคณิตศาสตร์ชาวรัสเซียที่มีรูปร่างล่ำสันบึกบึนฟังจบก็หัวเราะเสียงดัง “จาง คุณอย่าพูดอังกฤษเลย ภาษาอังกฤษของคุณเลวร้ายเกินไปแล้ว”
ทุกคนต่างหัวเราะร่า
จางเย่กลอกตา “อย่าว่าผม คุณก็ไม่ได้ดีไปกว่ากันเท่าไรหรอก”
นักคณิตศาสตร์ชาวรัสเซียหัวเราะฮ่าๆ เสียงดังอีกครั้ง
เวลานี้เองนักวิชาการว่านเข้ามาหาเขา “รองศาสตราจารย์จาง คุณสนใจจะเข้าร่วมสภาวิทยาศาสตร์แห่งชาติไหม?”
จางเย่สูดหายใจ “ก่อนหน้านี้เคยมีคนถามผมแล้ว”
“ผมรู้” นักวิชาการว่านพูดอย่างจริงใจ “ผมได้ยินว่าคุณปฏิเสธ ผมจึงลองมาเชิญคุณอีกครั้ง”
จางเย่คิดแล้วคิดอีกก่อนจะหัวเราะแห้ง “ขอผมคิดดูอีกทีนะครับ”
นักวิชาการว่านได้แต่พูดว่า “ได้ ผมจะรอข่าวจากคุณ”
ตรงนี้มีคนอยู่เยอะ นักวิชาการว่านจึงไม่ได้พูดไปมากกว่านี้ สภาวิทยาศาสตร์แห่งชาติเป็นสถาบันการศึกษาไม่เหมือนบริษัทหรือสถานีโทรทัศน์เหล่านั้นที่สามารถต่อสู้ฟาดฟันเพื่อแย่งชิงคนได้ ถ้าอยากเข้าสภาวิทยาศาสตร์แห่งชาติ สิ่งที่สำคัญที่สุดอย่างแรกคือความสามารถ อย่างที่สองคือความสมัครใจ เรื่องนี้บังคับกันไม่ได้
……
 
บ่ายโมงตรง
งานแถลงข่าวเริ่มขึ้นอย่างตรงเวลา!
ผู้สื่อข่าวจีนและต่างประเทศต่างนั่งกันเต็มพื้นที่จนดำทะมึนไปทั้งแถบ กล้องนับกำลังจับภาพถ่ายทอดสด มีเสียงกดชัตเตอร์และแสงแฟลชกะพริบวูบวาบไปทั่วทุกมุม
จางเย่นั่งอยู่ตรงกลางโต๊ะแถลงข่าว
นักวิชาการว่าน คณบดีพาน ซินหย่าและเหล่านักคณิตศาสตร์ของคณะทำงานล้วนนั่งอยู่ด้านข้าง!
ด้านหน้าจอทีวี ผู้ชมต่างอดใจรอไม่ไหวแล้ว!
“หลายวันมานี้จางเย่แถลงข่าวไปแล้วกี่รอบเนี่ย!”
“ตลอดหลายวันเขาครองหน้าข่าวในประเทศทั้งหมดแล้ว!”
“สุดยอดไปเลย!”
“รีบๆ ประกาศสิ!”
“ใช่แล้ว รออยู่เนี่ย!”
พ่อแม่ของจางเย่เองก็รอดูตั้งแต่เช้า!
ญาติของจางเย่ก็ต่างเฝ้าอยู่หน้าจอทีวี!
ยังมีหนิงหลัน เสี่ยวตง หลี่เสี่ยวเสียน เฉินกวงและฟ่านเหวินลี่สองสามีภรรยา เหยาเจี้ยนไฉ จางหย่วนฉี อู๋ฉางเหอหลี่ฉินฉินคู่สามีภรรยา เหราอ้ายหมิ่น หยางชู...
ถึงแม้พวกเขาจะเดาได้ตั้งแต่แรก!
ถึงแม้จะรู้และไม่รู้สึกกังวลใดๆ แล้วก็ตาม!
แต่ว่าไม่รู้เพราะอะไร ผู้คนนับไม่ถ้วนต่างรีบเปิดทีวีเพื่อได้ยินมันกับหูตัวเอง และอยากเห็นช่วงเวลานี้ด้วยตาของตัวเอง!
นักวิชาการว่านขยับไมโครโฟนก่อนประกาศเสียงดัง “ตอนช่วงเช้าของวันนี้ การพิสูจน์ข้อความคาดการณ์ของเดลได้สิ้นสุดลงแล้ว ผมเป็นตัวแทนของคณะทำงานตรวจสอบขอประกาศอย่างเป็นทางการว่า กรรมวิธีและการพิสูจน์ข้อความคาดการณ์ของเดลทั้งหมดที่รองศาสตราจารย์จางเย่เสนอมานั้นได้รับการตรวจสอบความถูกต้องแล้ว ขอรับรองว่าทฤษฎีนี้เป็นจริงครับ!”
ทันใดนั้นเสียงปรบมือก็ดังกึกก้อง!
ผู้สื่อข่าวของสาธารณรัฐปรบมืออย่างไม่คิดชีวิต!
ผู้สื่อข่าวต่างประเทศก็ปรบมือเสียงดังอย่างร้อนแรง!
เสียงปรบมือดังต่อเนื่องเป็นเวลาหนึ่งนาทีเต็มถึงหยุดลง นักคณิตศาสตร์ต่างชาติจำนวนมากต่างยืนขึ้นยกนิ้วโป้งให้กับจางเย่! แม้ว่าหนึ่งปีมานี้จางเย่จะไม่ค่อยเข้าร่วมในการตรวจสอบการพิสูจน์ และเดิมทีก็เป็นเขาที่แจกแจงมันออกมา จึงไม่ควรร่วมตรวจสอบด้วยตนเอง แต่อย่างน้อยเขาก็ไปเยี่ยมเยียนคณะทำงานบ้างในบางครั้ง การติดต่อคลุกคลีเป็นเวลานาน ทำให้นักคณิตศาสตร์ต่างชาติเหล่านี้คุ้นเคยกับจางเย่มากขึ้น แม้แต่นักคณิตศาสตร์ชาวอเมริกันสองคนที่เคยลับฝีปากกันมาก่อน ก็มีความสัมพันธ์อันปรองดองกับจางเย่มากขึ้นเช่นกัน ดังนั้นตอนนี้พวกเขาต่างอวยพรและแสดงความยินดีต่อจางเย่อย่างเต็มที่!
ถึงเวลาถามคำถามของนักข่าว
นักข่าวหญิงชาวอเมริกันคนหนึ่งยกมือขึ้น
ประธานการประชุมพานหยางชี้ไปทางเธอ “คุณผู้หญิงคนนั้น เชิญ”
นักข่าวหญิงชาวอเมริกันถาม “มิสเตอร์เดวิดคะ ขออนุญาตสอบถามว่าทำไมการตรวจสอบบทพิสูจน์ข้อความคาดการณ์ของเดลถึงลากยาวมาเป็นเวลานานขนาดนี้? ต้องใช้เวลาหนึ่งปีเลยเหรอคะ?”
มีล่ามคอยแปลเป็นภาษาจีนอีกรอบ
เห็นได้ชัดว่าเดวิดนักคณิตศาสตร์ชาวอเมริกันก็รู้จักอีกฝ่าย เขาตอบ “มิสแดนนี่ คุณอาจไม่เข้าใจกระบวนการตรวจสอบบทพิสูจน์ข้อความคาดการณ์ทางคณิตศาสตร์ มันยุ่งยาก ซับซ้อน และมีรายละเอียดเยอะมาก อีกอย่างคือข้อความคาดการณ์ของเดลนั้นแตกต่างจากการคาดการณ์ทางคณิตศาสตร์อื่น ๆ มันเป็นหนึ่งในการคาดการณ์ที่ยากที่สุดในโลก ขอบเขตการทำงานก็กว้างมาก ดีที่คุณจางให้สูตรและกรรมวิธีการพิสูจน์ที่ละเอียดมากแก่พวกเรา สิ่งนี้ช่วยลดเวลาการตรวจสอบของเราอย่างมาก ไม่งั้นจะใช้เวลานานกว่านี้ คุณจางนั้นเก่งกาจมากจริงๆ” เขามองไปทางจางเย่ “เขาอายุน้อยที่สุด แต่กลับมีความสามารถมากที่สุด และเป็นหนึ่งในนักคณิตศาสตร์ที่ยิ่งใหญ่ที่สุดเท่าที่ผมเคยพบเจอมา!”
จางเย่ยิ้มและพยักหน้าขอบคุณเขา
สหายเดวิดช่างเข้าใจพูดจริงๆ!
จากนั้นผู้สื่อข่าวจำนวนมากยกมืออย่างรวดเร็ว!
พานหยางเลือกนักข่าวชาวฝรั่งเศสคนหนึ่ง
นักข่าวชาวฝรั่งเศส “รองศาสตราจารย์จาง มีคนบอกว่าการพิสูจน์ข้อความคาดการณ์ของเดลเป็นช่วงเวลาประวัติศาสตร์ของวงการคณิตศาสตร์โลก และบอกว่าคุณได้ช่วยวิชาคณิตศาสตร์ของประเทศคุณไว้ ทำให้คณะทำงานทางคณิตศาสตร์ของประเทศจีนมีโอกาสพลิกฟื้นขึ้นมาเป็นจุดสนใจของโลกได้อีกครั้ง เท่าที่ผมรู้มา ในสถาบันคณิตศาสตร์ห้าหรือหกแห่งทั่วโลกมีโครงการใหม่หรือการวิจัยใหม่ขึ้นมา และคิดจะเชิญเหล่านักคณิตศาสตร์จากประเทศจีนให้เข้าร่วมโครงการภายในปีนี้ นี่ปฏิเสธไม่ได้เลยว่าสิ่งเหล่านี้ล้วนเกิดขึ้นเพราะคุณ ผมเคยสัมภาษณ์นักคณิตศาสตร์อายุน้อยคนหนึ่ง เขาพูดว่า คุณเป็นฮีโร่ในวงการคณิตศาสตร์ ขอถามว่าคุณคิดเห็นอย่างไรครับ?”
นี่คือความจริง ระยะนี้โครงการคณิตศาสตร์ระดับนานาชาติหลายแห่งทั่วโลกได้เชิญนักคณิตศาสตร์ของประเทศจีนจำนวนไม่น้อยให้เข้าร่วมจริงๆ หากบอกว่าไม่ได้เป็นเพราะจางเย่ แม้แต่คนโง่ก็ไม่เชื่อ!
นักวิชาการว่านหันมองจางเย่
จางเย่ตอบทันทีโดยไม่แม้แต่จะหยุดคิด  “ตัวผมไม่ใช่ฮีโร่ ไม่ใช่จริงๆ วงการคณิตศาสตร์มีฮีโร่อยู่มากมาย มีทั้งที่พวกคุณมองเห็นและมองไม่เห็น ทุกคนที่นี่ล้วนมีความฝัน มีใจรักคณิตศาสตร์อย่างแท้จริง ประเทศจีนเรา ด้านหน้ามีเหล่าผู้อาวุโสในสาขาคณิตศาสตร์ที่ชื่อเสียงขจรไกลทั่วสี่ทิศ ด้านหลังก็มีนักคณิตศาสตร์รุ่นเยาว์ออกมาเพื่อเป็นผู้นำของโลกอีกนับไม่ถ้วน เป็นผู้อาวุโสเหล่านี้ที่โอบอุ้มวงการคณิตศาสตร์ของประเทศจีนมาทีละก้าวๆ จนถึงปัจจุบัน และเป็นชนรุ่นหลังเหล่านั้นที่กำลังก้าวออกมาชักนำวงการคณิตศาสตร์ของประเทศเพื่อให้ไปได้ไกลยิ่งกว่า แล้วผมล่ะเป็นอะไร? ตัวผมไม่นับเป็นอะไรเลย ผมคิดว่าหากจะเรียกใครว่าฮีโร่ละก็ พวกเขาต่างหากที่เป็นฮีโร่!”
ล่ามภาษาแปลที่จางเย่พูดแทบจะพร้อมกัน
นักข่าวชาวฝรั่งเศสฟังจบเกิดความเคารพนับถืออย่างสุดซึ้ง ลุกขึ้นปรบมือทันที!
นักข่าวชาวเยอรมันที่อยู่ข้างเขาก็ปรบมืออย่างแรง!
เหล่านักคณิตศาสตร์ต่างประเทศทั้งหลายได้ยินล้วนส่งเสียงร้องว่าดี!
แต่พวกนักข่าวชาวจีนเกือบจะเป็นลมทรุดลงกับพื้น!
นักวิชาการว่าน “...*%￥#￥%%#@!”
พานหยางแทบจะอาเจียนเป็นเลือด!
ซินหย่าเองก็แทบจะตกจากเก้าอี้!
พวกผู้ชมหน้าทีวีดวงตาทั้งสองยิ่งดำมืดมากกว่าเดิม!
คำพูดนี้ มารดามันเถอะ คำพูดนี้ทำไมมันช่างคุ้นหูนักนะ?
เชี่ย ในงานแถลงข่าวหลังสงครามมนุษย์ปะทะจักรกลเมื่อวาน นายก็พูดประโยคพวกนี้นี่? แถมยังเหมือนจะเป็นประโยคเดิมเลยนี่หว่า? ไอ้ฉิบหายเอ๊ย
ทุกคนยอมแพ้แล้ว!
เลื่อมใสเลยจริงๆ!
นี่มันงานอะไร เป็นถึงแถลงข่าวที่เชิดหน้าชูตาไปทั่วโลกเลยนะว้อย!
นายช่วยตั้งใจหน่อยได้ไหม!
นายแม่งช่วยจริงจังหน่อยจะได้ไหมหา!?
 
------------------------------
 [1] ปากสนุขไม่มีงาช้างงอก  狗嘴里吐不出象牙 เป็นสำนวน หมายถึง คนใจบาปพูดเรื่องดีไม่เป็น
[2] เจนนิเฟอร์ นักคณิตศาสตร์สาวชาวอังกฤษ โผล่มาตอนที่ 526
 
 


[Go To Next Chapter]( ./251.md)