##บทที่ 977 : จางเย่หวนคืน!
วันต่อมา
ที่สถานี BTV
ทีมรายการ ‘เซียนเกะเป๊ะเนื้อ’
หูเฟย ต่งซานซาน โหวเกอ โหวตี้ ต้าเฟย เสียวหลวี่ และทุกคนในทีมนั่งอยู่ในออฟฟิศ ต่างเงยหน้ามองจางเย่ซึ่งกำลังขีดเขียนอยู่บนกระดานดำ ฟังสิ่งที่เขาอธิบาย
จางเย่เขียนไปพูดไป “ใช้เวทีของ ‘เซียนเกะฯ’ ก็ได้ แต่จะมามัวประหยัดงบไม่ได้ เพราะต้องเปลี่ยนหลายอย่าง เช่นเวทีต้องขยายใหญ่ขึ้น อย่างในตอนนี้ใช้ไม่ได้ แล้วยังเรื่องโทนสีหลักอีก ต้องมืดกว่านี้ ตอนนี้สว่างเกินไป แต่เรื่องพวกนี้ไม่ยาก น่าจะเปลี่ยนง่าย ไม่น่าจะกินแรงนัก จากนั้นมาเรื่องงบ รายการในครั้งนี้ต้องใช้งบขั้นต่ำหนึ่งร้อยล้าน!”
ทุกคนตะลึงอ้าปากค้าง
“หา?”
“หนึ่งร้อยล้าน?”
“ต้องใช้ขนาดนั้นเลยเหรอ?”
หูเฟยเองก็ตกใจ ลอบปาดเหงื่อเงียบๆ
สถานี BTV ของพวกเขานั้นไม่ได้จัดว่าเป็นสถานีที่แข็งแกร่งในหมู่สถานีโทรทัศน์ดาวเทียมแต่อย่างใด เรตติ้งแม้นับว่าไม่เลว แต่ก็ไม่ได้สูงถึงเพียงนั้น ดังนั้นงบรายการวาไรตี้ของพวกเขาจึงค่อนข้างกระเบียดกระเสียร ไม่ได้ร่ำรวยอย่างสถานี CCTV และไม่เคยกล้าลงทุนมหาศาลขนาดนี้มาก่อน ดังนั้นพอได้ยินตัวเลขหนึ่งร้อยล้าน ทุกคนจึงพากันตื่นตระหนก
ต้าเฟยถาม “อาจารย์จาง นี่มันรายการอะไรกันแน่ครับ?”
“นั่นสิคะ ‘เดอะแมสก์ซิงเกอร์’ งั้นเหรอ?” พวกเราไม่เห็นจะเข้าใจเลย” เสียวหลวี่ว่า
หูเฟยเองก็พูด “เดอะแมสก์? หน้ากาก? หน้ากากอะไร? ใครจะใส่หน้ากาก?”
ที่โลกนี้ไม่มีรายการนี้ ดังนั้นทุกคนจึงพากันสับสน
จางเย่เองก็ลืมนึกถึงข้อนี้ไป “เอาล่ะ ผมพูดไม่เคลียร์เอง งั้นขอพูดถึงเนื้อหารายการคร่าวๆ ก่อนแล้วกัน จุดสำคัญของรายการก็คือเหล่าศิลปินที่พวกเราเชิญมา ไม่ว่าจะเป็นนักร้อง นักแสดง หรือพิธีกร หรือแม้แต่นักกีฬาก็ได้ คุณสมบัติเพียงข้อเดียวที่ต้องการก็คือ ต้องมีชื่อเสียงและร้องเพลงเก่ง ให้นักออกแบบออกแบบหน้ากากและชุดหรือไม่ก็อุปกรณ์ที่ใช้ปิดบังร่างกายหรือส่วนที่บ่งบอกตัวตนของศิลปินที่มาร่วมแข่งเหล่านี้ จับคู่แข่งกันบนเวที คนที่ชนะไม่ต้องถอดหน้ากาก และจะได้เข้ารอบต่อไป ส่วนคนที่แพ้ สามารถเลือกได้ว่าจะถอดหน้ากากหรือไม่ก็ได้ รายละเอียดเกี่ยวกับกติกาการตัดสินเดี๋ยวผมจะอธิบายอีกที ขณะเดียวกันพวกเรายังต้องเชิญเหล่ากรรมการและคอมเมนเตเตอร์ระดับท็อปในวงการมาด้วย จะเรียกว่าให้มาเป็นคนทายก็ได้ เพราะหน้าที่ของพวกเขาคือแสดงความคิดเห็นและทายว่าผู้แข่งขันเป็นใคร!”
ทุกคนฟังแล้วอ้าปากค้างไปอีกครั้ง!
ทีมรายการหน้าใหม่บางคนถึงกับแข็งค้างไปเรียบร้อย!
The Mask Singer?
ที่แท้ก็คือสวมหน้ากากอย่างนี้นี่เอง!?
จางเย่กล่าว “จุดขายของรายการก็อยู่ตรงนี้ ถ้าศิลปินเหล่านี้มายืนอยู่บนเวที พวกเราก็รู้จักพวกเขากันหมด แต่เมื่อพวกเขาสวมหน้ากากเอาไว้ ให้ได้ยินแต่เสียงร้องเพลงเพียงอย่างเดียว ต้องเดาว่าพวกเขาเป็นใครระหว่างที่ซาบซึ้งกับบทเพลงของพวกเขาไปด้วย นี่แหละมันระเบิดเถิดเทิง!”
โหวตี้ตั้งข้อสงสัยอย่างรวดเร็ว “แต่นักร้องหลายคนมีเอกลักษณ์ในการร้องเพลงที่ชัดมากเลยนะครับ”
จางเย่ตอบ “เราสามารถให้พวกเขาเปลี่ยนวิธีการร้องสักเล็กน้อย หรือไม่ก็ร้องดัดเสียงนิดหน่อย เรื่องนี้ง่ายมาก”
โหวเกอถามต่อ “แต่ถ้าได้ยินเสียงเวลาพูดก็ความแตกอยู่ดีนี่ครับ?”
จางเย่ยิ้ม “ตอนนี้มีอุปกรณ์ที่เรียกว่าเครื่องเปลี่ยนเสียงแล้ว เอาไปติดไว้กับไมโครโฟนโดยตรงได้เลย พอติดเจ้านี่ลงไป แม้แต่พ่อแม่ก็จำเสียงลูกตัวเองไม่ได้แล้วล่ะ”
หูเฟยยืนขึ้นอย่างพลุ่งพล่าน “ให้ศิลปินมาสู้กันงั้นหรือ? ถ้าศิลปินที่อยู่มานานกลัวแพ้คนรุ่นหลังขึ้นมา แล้วกลัวขายหน้าจนไม่อยากมาล่ะ?
“เอาค่าตอบแทนมาล่อสิครับ และผมได้บอกไปเมื่อกี้แล้วว่า” จางเย่กล่าว “คนที่แพ้สามารถเลือกได้ว่าจะถอดหน้ากากออกตอนลงจากเวทีหรือไม่ก็ได้ ตราบใดที่ปกปิดเอาไว้อย่างดี ตราบใดที่ฝ่ายในทำงานอย่างปิดเป็นความลับได้ ก็จะไม่มีใครรู้ว่าพวกเขาเป็นใคร ตรงจุดนี้ ต้องให้พวกเราทุกคนช่วยกัน แต่ผมแนะนำว่าควรมีแค่ผู้กำกับคนเดียวที่รู้ตัวจริงของพวกเขา ไม่ต้องบอกใครทั้งสิ้น ทั้งตอนซ้อม ตอนอัดรายการ ต้องให้พวกเขาใส่หน้ากากตลอดเวลา! ห้ามให้ข้อมูลของพวกเขาหลุดออกไปอย่างเด็ดขาด! ถ้าตัวตนของศิลปินสวมหน้ากากหลุดออกไปภายนอก พวกเราก็จะเสียจุดขาย! เรื่องนี้ยอมไม่ได้เด็ดขาด!”
คำพูดของจางเย่ ทำให้รายการนี้เป็นรูปเป็นร่างขึ้นมาเรียบร้อย!
ทุกคนฟังอย่างทึ่ง แต่ละคนมองหน้ากัน ต่างเห็นประกายความตกตะลึงในแววตา!
ทีมงานหน้าใหม่คนหนึ่งถามหน้าตาตื่น “รายการร้องเพลงที่ผ่านมา มีแต่รายการประกวดทั้งนั้น เป็นรายการที่หน้าใหม่ได้มาแจ้งเกิดบนเวที ไม่เคยได้ยินมาก่อนว่าจะมีการให้ศิลปินมาประชันกันบนเวทีได้ด้วย? นี่ นี่มันงานช้างเลยนะครับ! ไม่เคยมีใครเล่นใหญ่ขนาดนี้มาก่อนเลยนะ! จะมีคนมาจริงๆ เหรอครับ?”
จางเย่หัวเราะ “วางใจเถอะ”
ทุกคนสูดลมหายใจเย็นยะเยือก
ให้ศิลปินมาประชันกันตัวต่อตัว? ตัดสินแพ้ชนะเด็ดขาด? เรื่องแบบนี้ ก็มีแต่จางเย่ที่กล้าคิด! คนอื่นแม้แต่จะคิดยังไม่กล้าเลย! มิน่าเล่าถึงต้องใช้งบเป็นร้อยล้าน เอาแค่ค่าเชิญศิลปินมาแข่งก็ต้องใช้เงินตั้งเท่าไร? แล้วเรื่องจัดทำเวทีอีก เรื่องเชิญคนในวงการมาเป็นคนทายอีก?
ยิ่งใหญ่นัก!
งานนี้โคตรเล่นใหญ่!
นี่ตั้งใจจะทำวงการดนตรีปั่นป่วนใช่ไหม?
หญิงสาวหน้าใหม่คนหนึ่งถาม “นี่ นี่มันจะใช้ได้จริงเหรอคะ?”
ต่งซานซานเงยหน้าขึ้นทันใด “ฉันว่าได้!”
หูเฟยตบขาฉาด “ใช้ได้อะไรกัน? นี่มันโคตรดีเลยต่างหาก!”
พริบตา คนในทีมไม่น้อยต่างพากันตื่นเต้น แค่คิดถึงภาพรวมและเวทีตามที่จางเย่บอก พวกเขาก็เลือดเดือดพลุ่งพล่านแล้ว!
ไม่ว่าจะเป็นไอเดีย
ขอบเขต
ระบบการแข่งขัน
ความจำเพาะ
ทั้งหมดนี้ล้วนเป็นรายการวาไรตี้ที่ไม่เคยได้พบได้เจอ ไม่เคยได้ยินได้ฟังมาก่อนในประวัติศาสตร์รายการโทรทัศน์!
ก่อนหน้านี้ ตอนที่ได้ยินรายการที่จางเย่เสนอออกมาเป็นครั้งแรก อาจจะทำให้คนรู้สึกว่าไร้สาระ เป็นไปไม่ได้ อย่างเช่น ‘เซียนเกะเป๊ะเนื้อ’ อีแค่รายการท่องจำเนื้อเพลงจะมีอะไรน่าดู? หรือ ‘จางเย่ทอล์กโชว์’ ทอล์กโชว์บ้าบออะไรกัน? หรืออย่างเช่น ‘จีนบนปลายลิ้น’ แค่สารคดีจะมาก่อคลื่นลมอะไรได้? แต่สุดท้าย เรื่องทั้งหมดก็ได้พิสูจน์แล้วว่า จางเย่นั้นแน่จริง วิสัยทัศน์และมุมมองของเขากว้างไกลกว่าคนอื่นมากนัก ก้าวล้ำกว่าคนในวงการไปหลายปีเหลือเกิน!
แต่ในวันนี้ เมื่อจางเย่เสนอรายการ ‘The Mask Singer’ ออกมา ก็แทบจะไม่มีคนกังขา แค่พวกเขาได้ฟังไอเดียรายการนี้ ก็รู้แล้วว่ามันช่างสุดยอด!
หูเฟยดีใจมาก เขาหัวเราะกว้างพลางตบบ่าจางเย่ “อย่างที่คิด ต้องให้อาจารย์จางน้อยมานำจริงๆ! แค่สะบัดมือก็คิดรายการแบบนี้ออกมาได้ ช่างแตกต่างจากคนอื่นนัก! ทั้งวงการจะมีใครคิดรายการแบบนี้ได้อีก? สมองเธอนี่ทำงานยังกันไงนะ!”
เสียวหลวี่ร้อง “ในที่สุดก็ได้ร่วมรบกับอาจารย์จางอีกครั้ง!”
“คุณกลับมาจนได้ พวกเราดีใจสุดๆ ไปเลย!” ต้าเฟยเข้าไปกอดจางเย่แน่น “พวกเราคิดถึงคุณจะตายแล้ว อาจารย์จาง ยินดีต้อนรับกลับบ้านครับ!”
โหวเกอเดินเข้าไป “ยินดีต้อนรับกลับบ้าน!”
โหวตี้เองก็เข้าไปกอดเขาอย่างซาบซึ้ง “อาจารย์จาง รอตั้งนานแน่ะ! ยินดีต้อนรับกลับบ้าน!”
จางเย่มีชื่อเสียงขึ้นที่สถานีโทรทัศน์ BTV และถูกบีบคั้นจนต้องจากจรก็ที่สถานี BTV นี้ เขารู้สึกขอบคุณที่นี่ ซาบซึ้งที่นี่ และมีเพื่อนอยู่ที่นี่เช่นกัน สองปีมานี้เกิดเรื่องราวขึ้นมากมายนัก
ตอนนี้ จางเย่กลับมาแล้ว
กลับมาพร้อมกับรายการทีวีที่จะสะเทือนทั้งประเทศ


[Go To Next Chapter]( ./78.md)