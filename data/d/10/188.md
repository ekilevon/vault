##บทที่ 1088 : พวกคุณอยากฟังจริงๆ เหรอ?

ทั้งเวทีเดือดพล่านแล้ว!
“นี่แหละจางเย่!”
“นี่ล่ะเขา!”
“จางเย่! ฉันรักนาย!”
“โจ๊กเกอร์ นายเจ๋งที่สุด!”
“นายยังมีฉันนะ!”
“ใช่ นายยังมีพวกเรานะ!”
“เส้นทางนี้ พวกเราจะเดินไปกับนายเอง!”
“นับฉันด้วย!
“ฉันด้วยอีกคน! นับรวมพวกเราด้วย!
“ถึงแม้สักวันจะเหลือแค่นายกับฉัน!”
ก็จะยังคงอิสรเสรี!
ร่ำร้องดนตรีจนสุดเสียงตลอดกาล!
เนื้อเพลงหลายประโยคทำให้เลือดในกายคนต่างร้อนระอุ!
นี่คือเพลงของวง Beyond เป็นหนึ่งบทเพลงที่ครั้งหนึ่งเคยยิ่งใหญ่และคลาสสิกที่สุดจากโลกของจางเย่
ชื่อเพลงว่า ‘ฟากฟ้าทะเลกว้าง’
……
ข้างนอกสนามกีฬา
ณ ชุมชนที่อยู่บริเวณใกล้เคียง
“ฟังสิ เสียงอะไรน่ะ?”
“ฝนจะตกแล้ว รีบกลับบ้านเร็ว”
“เฮ้ย ตรงนั้นเสียงตะโกนอะไรน่ะ?”
“ในสนามกีฬาเหรอ? วันนี้มีแข่งกีฬาหรือเปล่า?”
“คึกคักขนาดนี้เลยเหรอ? เสียงเพลงก็ดังเกินไปไหม? ใครตะโกนน่ะ?”
“พวกนายลืมรึไง ตรงนั้นมันก็ลานคอนเสิร์ตเดอะแมสก์ซิงเกอร์ไงเล่า!”
“เชี่ย เกิดอะไรขึ้นล่ะนั้น?”
“ไม่รู้สิ กรี๊ดกันทั้งสนามเลย?”
“ต้องดังสนั่นปานนี้?”
……
ท้องฟ้าครึ้มขึ้นทุกขณะ
เมฆฝนตั้งเค้าทะมึน ละอองฝนเริ่มตกปรอยลงมาแล้ว
เมื่อคืนไม่มีการรายงานว่าวันนี้จะมีฝนตก ทางทีมผู้กำกับจึงไม่ได้ตระเตรียมพร้อมอะไรมากนัก เลยได้แต่เร่งให้ทีมงานนำผ้าใบสองสามผืนไปคลุมปิดอุปกรณ์ไว้เฉพาะหน้า
นี่ไม่ใช่เวทีสำหรับจัดคอนเสิร์ตโดยเฉพาะ ด้วยเวลากระชั้นชิด พวกเขาจึงไม่อาจหาเช่าเวทีคอนเสิร์ตได้ทันกาล จึงได้แต่มาเช่าสนามกีฬาแทน ทั้งสนามกีฬามีเพียงอัฒจันทร์เล็กๆ บางส่วนเท่านั้นที่มีร่มเงากันแดดกันฝน อัฒจันทร์ส่วนใหญ่ที่เหลือและในส่วนของเวทีที่ตั้งวงดนตรีล้วนอยู่กลางแจ้ง อุปกรณ์จำนวนมากก็ไม่ได้กันน้ำ จึงได้แต่รีบหาผ้าไปคลุมไว้ชั่วคราว แต่มันก็สามารถกันได้เพียงละอองฝนที่ไม่หนักมากเท่านั้น 
ทว่าวันนี้กลับเจอปัญหาเสียแล้ว!
ลมเริ่มกระโชกแรง!
เม็ดฝนก็ตกลงมาหนักขึ้นทุกที!
เหล่าผู้ชมรีบกางร่ม สวมเสื้อกันฝน
“ตกหนักแล้ว!”
“หลบเร็วๆ!”
“สภาพอากาศอะไรกันเนี่ย!”
คนที่มีเสื้อกันฝนสวมยังคงนั่งอยู่ที่เดิม
ผู้ชมหลายคนที่นั่งแถวหน้ารีบกระเถิบร่นไปที่เก้าอี้แถวหลัง ที่ตรงนั้นส่วนใหญ่สามารถหลบฝนได้ชั่วคราว
พ่อกับแม่เองก็ไม่ได้พกร่มมาด้วย
แม่โวย “นึกจะตกก็ตกเฉยเลย!”
พ่อ “พยากรณ์อากาศทุกวันนี้ นับวันยิ่งไม่แม่น!”
อู๋เจ๋อชิงที่อยู่ข้างๆ กลับหยิบร่มออกมาจากกระเป๋า “คุณน้า คุณอาคะ นี่ค่ะร่ม ทั้งสองคนใช้เถอะค่ะ” เธอกางร่มออก แล้วยื่นส่งให้พวกเขา
พ่อรีบกล่าว “ไม่ได้ๆ!”
แม่เองก็ไม่รับ “หนูกางให้ตัวเองเถอะ ใช้เองเถอะจ้ะ!”
อู๋เจ๋อชิงยิ้มละไม “ไม่ล่ะค่ะ เดี๋ยวหนูไปอยู่ข้างหลัง”
“ได้ยังไงกัน!” แม่เองก็ไม่คาดคิดว่ารองผู้บังคับการอู๋จะเอาใจใส่ขนาดนี้
โชคดีที่เสียวหลวี่วิ่งฝ่าฝนมา “คุณน้าคะ หนูมีเสื้อกันฝนค่ะ เอาไปก่อนตัวหนึ่งนะคะ เดี๋ยวหนูจะไปหาดูอีก ถ้าโชคดีได้มาจะเอามาเพิ่มให้นะคะ!” กับคนอื่นเธอไม่สนใจ และคงไปสนใจไม่ไหว แต่กับพ่อแม่ของจางเย่เธอย่อมต้องดูแลให้ดี เอาใจใส่อย่างเต็มที่
แม่อุทาน “ไอ้หยา ขอบใจนะจ๊ะเสียวหลวี่”
อู๋เจ๋อชิงยิ้ม “พอดีเลยค่ะ ให้คุณอาใส่เสื้อกันฝน ส่วนคุณน้ากับหนูกางร่มด้วยกันเถอะค่ะ” เธอขยับเข้าไปใกล้แม่ของจางเย่ ยืนชิดกัน ประคองร่มให้
แม่เกรงใจ “ให้ฉันถือร่มดีกว่า”
อู๋เจ๋อชิงกล่าว “ไม่ต้องหรอกค่ะ ไม่ต้องเกรงใจหนูหรอกค่ะ”
ด้านหลังเวที
การบันทึกภาพหยุดลงแล้ว
นักร้องและทีมรายการต่างก็หาที่หลบฝน
หูเฟยตะโกนถาม “เป็นไงบ้าง? อัดได้อยู่ไหม?”
โหวเกอวิ่งมา “อัดน่ะได้ครับ กล้องไม่มีปัญหา มีระบบกันน้ำอยู่ แต่พวกเครื่องดนตรีไม่กันน้ำครับ นักร้องเองก็ไม่ได้กันน้ำ แถมทั้งลมทั้งฝนมาแบบนี้ร้องเพลงไม่ได้หรอกครับ!” 
ฟ่านเหวินลี่เงยหน้ามองท้องฟ้า
จ้าวฉี่เฉวียนส่ายหน้า “ฝนนี่น่ากลัวว่าคงไม่หยุดตกง่ายๆ”
ฝ่ายจางเสีย เอมี่ หลี่เสี่ยวเสียน และคนอื่นๆ ก็ไปหลบอยู่ในที่ร่มชั่วคราว
จางเย่เดินเข้ามา “เหลืออีกกี่เพลง?”
หูเฟยกางร่มออกพลางกล่าว “อีกสามสี่เพลงน่ะ คอนเสิร์ตเพิ่งผ่านได้ครึ่งค่อนทาง ช่วงท้ายยังมีวงนักร้องประสานเสียงที่เราเชิญมาอีก แล้วก็ยังมีเพลงร้องประสานปิดท้ายของพวกคุณอีกเพลงหนึ่ง”
เสียวหลวี่กลับมาถึงก็รีบบอก “พี่หูคะ ตกหนักขึ้นทุกทีเลยค่ะ”
หูเฟยกัดฟันกรอด “รอไปก่อน!”
ผ่านไปอีกห้านาที
สภาพอากาศก็ยังคงไม่สู้ดีอยู่นั่นเอง
ราชาประหลาดส่ายศีรษะ “ร้องไม่ไหวหรอก ฟ้าฝนแบบนี้ร้องไม่ได้แน่”
จ้าวฉี่เฉวียน (วันเวลา) ก็กล่าว “ผมว่าอย่าอัดต่อเลย เครื่องดนตรีก็เล่นไม่ได้แล้ว แถมฝนตกหนักอย่างนี้จะร้องเพลงยังไง? รีบแยกย้ายกลับบ้านดีกว่า”
เอมี่ถอนใจ “อัดต่อไม่ได้แล้วจริงๆ”
จางเย่มองทางผู้ชม กลับพบว่าไม่มีสักคนที่จะคิดจะล่าถอยไป
หูเฟยกล่าว “งั้น…”
จางเย่ขัดขึ้น “รออีกหน่อยเถอะครับ”
หูเฟยมองจางเย่ “ได้ รออีกห้านาที”
จ้าวฉี่เฉวียนนิ่วหน้า จะรอไปทำไมอีกเล่า ยังไงฝนก็ไม่หยุดตกหรอก!
ราชาประหลาดเองก็ส่ายหน้าเบาๆ อากาศเลวร้ายอย่างนี้ ใครมันจะไปร้องเพลงได้ล่ะ ทางอัฒจันทร์นั่งชมยังพอมีที่บังฝนบ้าง แต่บนเวทีน่ะร่มเงาไว้หลบฝนสักที่ก็ไม่มี!
แต่อย่างไรก็ตามทีมงานทั้งหมดต่างไม่คัดค้าน สำหรับพวกเขาคำพูดของจางเย่ก็เป็นดังคำพูดของหูเฟย ถึงขนาดมีอยู่หลายครั้งที่หูเฟยไม่แน่ใจตรงไหน ก็จะขอความคิดเห็นจากจางเย่เสมอ
ผ่านไปไม่นานหลังจากนั้น
ฝนซาลงเล็กน้อย ทว่ายังคงไม่หยุดตก
เฉินกวงเองก็พูดขึ้นบ้าง “แบบนี้ร้องต่อไม่ไหวจริงๆ”
เสียวหลวี่เร่ง “พี่หู หัวหน้าจางคะ เอายังไงต่อดีคะ” 
ต่งซานซานยืนกางร่ม เวลานี้ก็ยังคงพูดกับผู้ชมบนเวที “ขอความกรุณาทุกท่านโปรดรออีกสักนิดนะคะ จากนี้จะอย่างไรต่อขอฉันไปถามทีมผู้กำกับสักครู่ค่ะ”
ตอนนี้เอง เสียวหลวี่รีบก้าวขึ้นไปบนเวที กระซิบที่ข้างหูของต่งซานซาน
ต่งซานซานพยักหน้า “โอเค ทราบแล้วค่ะ” จากนั้นก็กล่าวกับผู้ชมที่อยู่บนอัฒจันทร์ “ต้องขออภัยจริงๆ ค่ะ ฝนที่ตกหนักลงมาอย่างกะทันหันในครั้งนี้เป็นสิ่งที่พวกเราไม่ได้คาดคิดและไม่ได้เตรียมให้พร้อมในทุกด้าน เรื่องนี้ต้องขออภัยทุกท่านด้วยค่ะ รายการไม่อาจบันทึกเทปต่อไปได้ จึงต้องขอจบคอนเสิร์ตเอาไว้เพียงเท่านี้ เพื่อความปลอดภัยขอให้ทุกท่านค่อยๆ ทยอยเดินทางกลับ อย่าเบียดกันนะคะ”
เมื่อได้ยินดังนี้ ผู้ชมหลายคนต่างลุกขึ้นตะโกน!
“ทำไมล่ะ?”
“ฝนไม่หนักหรอก ตากฝนได้!”
“พวกเราอยากฟังต่อ!”
“เพิ่งร้องไปไม่กี่เพลงเอง!”
“ร้องต่ออีกหน่อยได้รึเปล่า?”
“พวกเราไม่เป็นไร!”
“ใช่ พวกเราไม่กลับ!”
“เพราะมากเลย ขออีกเพลงเถอะนะ!”
มีผู้ชมหลายสิบคนเริ่มทยอยเดินออกจากลานชมคอนเสิร์ตแล้ว
แต่กลับยังมีคนอีกจำนวนมหาศาลที่ไม่ขยับเขยื้อน พวกเขาต่างจ้องเวทีตาเขม็ง บางคนถึงกับสวมเสื้อกันฝนหรือไม่ก็กางร่มแล้วนั่งลงกลางสายฝน!
ต่งซานซานโน้มน้าว “โปรดทยอยกลับกันเถอะค่ะ วันนี้ต้องขออภัยจริงๆ รายการอัดได้ถึงแค่ตรงนี้ค่ะ เครื่องดนตรีโดนน้ำไม่ได้ จึงไม่สามารถทำการแสดงต่อได้ พวกคุณก็เห็น บนเวทีเป็นที่โล่งแจ้ง เหตุการณ์อย่างนี้ไม่ใช่สิ่งที่พวกเราอยากให้เกิดเลยค่ะ”
“ร้องต่อเถอะ!”
“พวกเรายังฟังไม่เต็มอิ่มเลย!”
“เรารีบถ่อจากเซี่ยงไฮ้เพื่อมาที่นี่เลยนะ!”
“แค่เพลงเดียวก็ได้ อย่าเพิ่งแยกย้ายเลยได้หรือเปล่า?”
“ไม่ต้องมีดนตรีก็ได้ ร้องปากเปล่าไปเลย!”
ทันใดนั้น มีคนตะโกนนำขึ้น
“ดอกไม้ต้องฝน!”
“ดอกไม้ต้องฝน!”
“โจ๊กเกอร์!”
“โจ๊กเกอร์!”
“วันเวลา!”
“วันเวลา!”
ชื่อของนักร้องแต่ละคนล้วนถูกพวกเขาตะโกนเรียก!
เหล่าผู้ชมต่างรอคอยอย่างกระหายให้เหล่านักร้องกลับขึ้นเวที คอนเสิร์ตครั้งนี้ทำให้พวกเขาสั่นสะเทือนยิ่งนัก มีเพียงไม่กี่คนที่จะยอมจากไปเช่นนี้!
ต่งซานซานจนปัญญาแล้ว “พวกเราต้อง…”
ในตอนนี้เอง จางเย่พลันเดินขึ้นเวทีมา “ส่งไมค์มา”
ต่งซานซานมองเขา แล้วยื่นไมค์ให้ เมื่อเห็นว่าเขาไม่มีร่ม ต่งซานซานก็คิดจะกางร่มให้เขาด้วย
ทว่าจางเย่กลับโบกมือปฏิเสธ เพราะเขามองเห็น เห็นว่าหลายคนบนเวทีล้วนยืนตากฝน ไม่มีร่ม ฉะนั้นเขาเองก็ไม่อยากใช้ร่มเช่นกัน
เสื้อผ้าของจางเย่ชุ่มเปียกไปด้วยน้ำฝนแล้ว
ต่งซานซานได้แต่ส่งเวทีต่อให้เขา แล้วตนก็ถอยออกมา
จางเย่ยืนอยู่กลางสายฝน มองดูผู้ชม “รายการอัดต่อไม่ได้แล้ว กล้องก็น่าจะหยุดทำงานไปหมดแล้ว ที่ฝนเทอย่างไม่คิด ก็เป็นความผิดของพวกเราเอง ทุกคนได้โปรดเห็นแก่ผม รีบกลับเถอะครับ ข้างนอกนี้อากาศเย็นไปแล้ว แถมฝนยังตกหนักอีก ถึงคอนเสิร์ตนี้จะน่าเสียดาย แต่ว่า…”
คนมีอายุผู้หนึ่งตะโกนแทรก “อยากฟังต่อจริงๆ นะ!”
เด็กสาวคนหนึ่งเสียงดัง “พวกเราไม่กลัวฝนหรอก! จริงๆ ค่ะ!”
มารดาผู้หนึ่ง “ลูกฉันชอบรายการพวกคุณมากเลย ร้องต่อสักหน่อยได้ไหม?”
จางเย่กล่าวเสียงดังขึ้น “แต่ว่าฟ้าฝนวันนี้…”
ฉับพลัน ก็มีเด็กหญิงตัวเล็กๆ อายุประมาณแปดเก้าขวบจากที่ใดสักที่วิ่งขึ้นเวทีมา อาจจะปีนข้ามทางเดินมา ด้วยเพราะว่าฝนตกหนัก ทางทีมงานจึงไม่ทันได้ไปเฝ้าระวัง
เด็กหญิงตัวน้อยวิ่งมาพร้อมกับร่มเด็กคันเล็กจิ๋วในมือ ไปถึงตัวจางเย่ทั้งอย่างนั้น
จางเย่ผงะ ไม่เข้าใจว่าเธอมาทำอะไร กำลังจะบอกว่าที่นี่เป็นเขตทีมงาน ทว่าวินาทีต่อมา เด็กหญิงผู้ถือร่มเล็กจิ๋วก็พยายามเอื้อมตัวเข้ามาหา
เด็กน้อยตัวเล็กมาก เธอเขย่งปลายเท้าสุดชีวิต เพื่อที่จะกางร่มให้จางเย่
จางเย่ตกตะลึง รีบคุกเข่าลง
พวกทีมงานเห็นดังนั้นก็กำลังจะรีบวิ่งเข้ามาพาเด็กน้อยไป
ทว่าจางเย่กลับยกมือห้ามพวกเขา
ในที่สุดเด็กหญิงตัวน้อยก็ได้กางร่มให้จางเย่ “พี่ชาย หนูขอร้อง ร้องเพลงให้ฟังต่อได้หรือเปล่าคะ เดี๋ยวหนูกางร่มให้ พี่จะได้ไม่ต้องตากฝน”
ร่มคันนั้นเล็กมาก บังฝนให้ได้เพียงคนเดียวเท่านั้น
พริบตา เสื้อผ้าของเด็กหญิงก็เปียกชุ่ม
จางเย่ถาม “งั้นถ้าหนูเปียกจะทำยังไง?”
เด็กหญิงตอบอย่างเด็ดเดี่ยว “หนูไม่กลัว!”
จางเย่กลับกุมมือเด็กน้อยไว้ ย้ายร่มไปบังศีรษะเธอ “หนู...อยากฟังจริงเหรอ?”
เด็กน้อยพยักหน้าอย่างหนักแน่น “พ่อของหนู แม่ของหนู พวกเราทุกคนชอบคุณ! แล้วก็พี่ดอกไม้ต้องฝน แล้วก็พี่ปวยเล้ง!”
จากนั้น จางเย่ก็ยิ้มกว้าง เขามองไปทางผู้ชม มองผู้ชมทุกคนที่เฝ้าอยู่ข้างล่างเวทีนั้น แล้วพลันเอ่ยถาม “พวกคุณอยากฟังจริงเหรอ?”
“อยาก!”
“อยาก!”
“อยาก!”
ฉับพลัน เสียงตะโกนลั่นดังราวสายฟ้าคำรน!
ดังยิ่งกว่าเสียงฟ้าร้องในขณะนี้จริงๆ เสียอีก!
จางเย่หัวเราะอีกครั้ง “พายุฝนก็ไม่กลัว?”
“ไม่กลัว!”
“ไม่กลัว!”
“จิ๊บจ๊อย!”
ทุกคนตะโกนก้อง!
จางเย่หัวเราะออกมาเป็นครั้งที่สาม เขาอุ้มเด็กหญิงเดินลงเวที ส่งเธอให้กับผู้เป็นมารดา จากนั้นก็เดินตรงไปด้านหลังเวที มองไปรอบๆ
เสียวหลวี่สับสน “หัวหน้าจาง คุณจะทำอะไรคะ?”
หานฉีถาม “คุณต้องการทำอะไรคะ?”
พวกนักดนตรีวงกงล้อมหัศจรรย์เองก็เอ่ย”ฝนตกหนักอย่างนี้คุณจะ…”
โหวเกอเองก็ร้อนรน “กล้องก็หยุดไปหมดแล้วนะครับ วันนี้อัดไม่ได้แล้ว! คุณไม่จำเป็นต้อง…”
ไม่อัดแล้ว?
ถ่ายทอดไม่ได้?
แล้วมันเกี่ยวอะไรกับเขาล่ะ?
ผู้ชมยังอยู่!
ผู้ชมยังไม่ไปไหน!
พวกเขายังไม่กลัว แล้วฉันจะกลัวอะไร?
พวกเขายังไม่ไปไหน แล้วฉันจะไปไหนได้อย่างไร?!


[Go To Next Chapter]( ./189.md)