##บทที่ 1115 : มนุษยชาติ vs ปัญญาประดิษฐ์ (กลาง)!
ในประเทศ บนโลกออนไลน์
เรื่องนี้ยิ่งมายิ่งลุกลามไปกันใหญ่
วันนั้น ผู้คนจำนวนมากต่างออกมาโพสต์ประกาศกร้าว ‘มนุษยชาติต้องชนะ’ กันทั่วทั้งโลกออนไลน์ ไม่ว่าจะเป็นตรอกเล็กถนนใหญ่ บริษัท ห้างร้าน โรงแรม ต่างก็ให้ความสนใจพูดคุยถึงศึกระหว่างมนุษย์กับจักรกลกันอย่างกว้างขวาง ถ้าก่อนหน้านี้เรียกว่าเป็นความวุ่นวายเล็กๆ อย่างนั้นตอนนี้แทบทุกคนก็รู้เรื่องนี้กันหมดแล้ว! นั่นเป็นเพราะตอนแรกหลายคนไม่เชื่อ คิดว่าเป็นทางอเมริกาเล่นลูกไม้ ใช้เงินจัดการแข่งระหว่างปีเตอร์กับเฉินฉีเก้าดั้งเพื่อสร้างกระแสโปรโมตโปรแกรมปัญญาประดิษฐ์ของตน แต่บัดนี้แม้แต่ชินจิเก้าดั้งยังแพ้ไปอย่างเหนือความคาดหมาย!
จะแพ้อีกไม่ได้!
กระดานต่อไปถ้าแพ้อีก ก็ถือว่าแพ้จริงๆ แล้ว!
ชินจิเก้าดั้งจะแพ้ไม่ได้!
มนุษยชาติจะแพ้ไม่ได้!
……
 
ท่ามกลางการจับจ้องของทุกสายตา
กระดานที่สองในที่สุดก็เริ่มต้นขึ้นแล้ว
หลายประเทศในเอเชียถึงขั้นมีการถ่ายทอดสด!
ที่โตเกียว นักข่าวทั้งในประเทศและต่างประเทศต่างก็รอผลลัพธ์อยู่ ณ พื้นที่แข่งขันแล้ว!
ทแยง!
ข้าม!
เชื่อม!
ปะทะ!
หมากกระดานนี้กินเวลาถึงห้าชั่วโมง!
ที่บ้าน
พ่อเฝ้าดูการแข่งขันตลอดทั้งบ่าย
แม่ดูไม่รู้เรื่อง แต่ก็ถูกบังคับให้นั่งดูเป็นเพื่อนสามี
"ไอ้หยา ตานี้ไม่สวยเลย!"
"ชนสิ!"
"อย่าถอย!"
"ข้าม!"
พ่อดูไปก็วิจารณ์ไป เป็นลักษณะของผู้เล่นมือใหม่วิจารณ์มืออาชีพโดยแท้ ความจริงเขาก็เล่นไม่ได้เก่งนัก เพียงแต่มาร่วมชมความสนุกเท่านั้น
แต่ทว่า นักหมากล้อมตัวจริงที่บ้านนี้กลับไม่ได้ชมการแข่งขันแม้แต่น้อย
จางเย่นั่งฟังเพลงในห้อง หลังชมการแข่งระหว่างชินจิเก้าดั้งกับปีเตอร์เมื่อวาน เขาก็ไม่สนใจการแข่งนี้อีก เพราะเขาเห็นว่าชินจิเก้าดั้งนั้นอยู่ในระดับธรรมดาๆ เท่านั้น แม้แต่ ‘อู๋ฉางเหอ’ ที่เกิดคึกขึ้นมาวันนั้น ยังเล่นดีกว่าชินจิด้วยซ้ำ แล้วอู๋ฉางเหอเป็นระดับไหน? เขาคือมือหมากล้อมอาชีพที่ถอนตัวมากว่ายี่สิบปี ฝีมือการเล่นจากสมัยนั้นอาจเหลือไม่ถึงครึ่งด้วยซ้ำ ในเมื่อชินจิเก้าดั้งในเมื่อฝีมือด้อยกว่า ถ้ายังเอาชนะปัญญาประดิษฐ์ได้ก็แปลกแล้ว โปรแกรมนี้ไม่ได้ธรรมดาอย่างที่ทุกคนคิด นักหมากล้อมจะเอาชนะถือว่ายากมาก อย่างน้อยก็สำหรับจางเย่ โปรแกรมคอมพิวเตอร์นี้รวบรวมข้อมูลของนักเล่นหมากล้อมทั้งหมด รวมถึงเกมการแข่งนับล้านล้านครั้งมาประมวลผลเข้าด้วยกัน มนุษย์จะไปแข่งกับมันก็นับว่าไม่ยุติธรรมแต่แรกแล้ว
แต่แน่นอนว่าเสียงพ่อจากห้องนั่งเล่นก็ดังลอดให้เขาได้ยินอยู่ดี!
"แพ้แล้ว!"
ชินจิเก้าดั้งเป็นฝ่ายพ่ายแพ้!
คะแนนรวมสองต่อศูนย์
บนจอทีวี สีหน้าของผู้วิจารณ์เกมเฉินอิงไม่น่าดูอย่างยิ่ง!
พิธีกรอวี๋อิ่งอี๋เองก็คร่ำครวญ "แค่ห้าแต้ม! แพ้ไปแค่ห้าแต้มเท่านั้นเองค่ะ!"
เฉินอิงหันมองอวี๋อิ่งอี๋แวบหนึ่ง แต่ไม่ได้พูดอะไร
แค่ห้าแต้ม?
ต่างกันถึงห้าแต้มยังไม่มากพออีกหรือ?
ตลอดการแข่งขัน ปีเตอร์สามารถกดดันการเล่นของชินจิเก้าดั้งได้อย่างอยู่หมัด! ถ้าไม่ใช่เพราะชินจิเลือกกลยุทธ์ตั้งรับตั้งแต่ต้นเกม มีหรือจะแพ้ต่างกันแค่ห้าแต้ม จักรกลตัวนี้คงฉวยโอกาสเอาเปรียบตั้งแต่แรก จากต้นจนจบ ชินจิเก้าดั้งไม่มีโอกาสพลิกเกมคืนมาด้วยซ้ำ!
ชาวเน็ตญี่ปุ่นก็ระเบิดลงแล้ว!
"ไม่นะ!"
"เป็นไปไม่ได้!"
"แพ้แล้ว?"
"ทำไมถึงเป็นแบบนี้?"
ชาวเน็ตจีนเองก็ใจตกไปถึงตาตุ่ม!
"มนุษยชาติแพ้แล้วจริงๆ?"
"แพ้อนาถด้วย!"
"ชินจิเก้าดั้งเล่นยังไงกัน! ตั้งใจเล่นรึเปล่า?"
"ไอ้เอไอสมควรตาย!"
"มันตอกหน้าคนทั้งวงการหมากล้อมแล้ว!
ที่หมากล้อมได้รับการยกย่องอย่างสูงก็เพราะนี่คือเกมกระดานที่ซับซ้อนและท้าทายที่สุดที่มีเพียงมนุษย์เล่นได้ แต่ขณะนี้เครื่องจักรที่ไม่ทราบปรากฏตัวมาจากไหนกลับท้าทายมวลมนุษยชาติ ทั้งยังเอาชนะเฉินฉีเก้าดั้งและชินจิเก้าดั้งไปได้สองครั้งซ้อน เรื่องนี้พลิกเปลี่ยนความคิดของคนจำนวนมาก ทั้งยังทำลายความเชื่อมั่นของนักหมากล้อมทั้งมืออาชีพและมือใหม่ด้วย การปรากฏตัวของปีเตอร์สร้างความเสียหายแก่วงการหมากล้อมอย่างรุนแรง!
ข่าวลงกันว่อน!
‘ชินจิเก้าดั้งพ่ายแพ้ราบคาบ!’
‘หรืออีกหลายปีให้หลัง จักรกลจะปกครองมนุษย์?’
‘สติปัญญาไม่ได้เป็นเอกสิทธิ์ของมนุษย์อีกต่อไป?’
 แต่มีผู้เชี่ยวชาญบางส่วนเห็นว่าการพัฒนาเช่นนี้เป็นเรื่องดี ด้วยเหตุผลที่ว่าการปรากฏตัวของปีเตอร์จะช่วยยกระดับมาตรฐานของวงการ เนื่องจากการเล่นผ่านโปรแกรมนี้ จะเท่ากับว่าผู้เล่นหมากล้อมสามารถเล่นกับ ‘ผู้เล่น’ ระดับโลกได้ตลอดเวลา เซี่ยงหรงเก้าดั้งไม่มีทางเล่นกับชาวเน็ตได้ทุกวัน ชินจิเก้าดั้งเองก็ไม่มีทางเล่นกับเหล่ามือสมัครเล่นได้ทุกวันเช่นกัน แต่ปีเตอร์ทำได้ ปัญญาประดิษฐ์สามารถทำได้ ซึ่งทำให้สามารถฝึกฝนนักเล่นหมากล้อมมืออาชีพได้เป็นจำนวนมาก ยกระดับมาตรฐานการเล่นโดยรวมได้
แต่ทว่าความเห็นของเหล่าผู้เชี่ยวชาญเหล่านี้ พอพูดออกมา ก็ทำให้ทั้งอู๋ฉางเหอ ซ่านตงเหอ เฉินอิง และเหล่านักหมากล้อมอาชีพกับคนที่เกี่ยวข้องต้องออกมาโต้แย้ง!
กระตุ้นวงการหมากล้อม?
ผายลม! เห็นชัดๆ ว่านี่คือหายนะของวงการ!
ถ้าโดนจับคู่ให้เล่นกับมนุษย์ ต่อให้แพ้ก็ไม่เป็นไร คุณยังเห็นว่าคุณยังมีโอกาสชนะในกระดานหน้า ต่อให้แพ้ติดๆ กันหลายครั้ง ก็ยังรับได้ว่าเป็นเพราะคู่แข่งของคุณนั้นเล่นดีเกินไป แต่ทว่านี่คือสิ่งที่คุณรู้แล้วว่าเป็นข้อจำกัดของมนุษย์ คุณยอมรับได้ว่าคุณนั้นอ่อนกว่าเขา แต่ก็ไม่มีผลกับความรักชอบในการละเล่นนี้ ซึ่งนี่คือเสน่ห์ของการแข่งขัน
แต่ในทางตรงกันข้าม ถ้าคู่แข่งเป็นคอมพิวเตอร์ที่เย็นเยือก แพ้หนึ่งครั้ง สองครั้ง พันครั้ง หมื่นครั้ง กระทั่งตระหนักได้ว่าต่อให้ใช้เวลาทั้งชีวิตก็ยังไม่มีทางเอาชนะคู่แข่งได้ เมื่อมนุษย์ไม่มีโอกาสเอาชนะได้ อย่างนั้น ถึงตอนนั้นยังจะมีใครเล่นต่อไปอีก?
ถ้าปล่อยให้เครื่องจักรสามารถเอาชนะสุดยอดฝีมือของวงการหมากล้อมได้จริงๆ อย่างนั้นผลลัพธ์ย่อมต้องย่ำแย่อย่างยิ่ง ในอนาคต คนที่จะเล่นหมากล้อมจะยิ่งน้อยลงจนสูญสิ้นไปในที่สุด!
แค่นี้ก็น่ากลัวแล้ว!
นี่คือเหตุผลที่ผู้เล่นมืออาชีพทั้งหลายต้องออกมายืนหยัด!
เพราะพวกเขาล่าถอยไม่ได้ ไม่มีทางให้ถอยอีก ได้แต่ต้องสู้ต่อเท่านั้น!
……
 
ในเย็นวันเดียวกัน
ฝ่ายเกาหลีก็ลุกขึ้นมาแล้ว!
มือหนึ่งของวงการหมากล้อมเกาหลีปาร์คยูฮวี จัดการแถลงข่าว ประกาศว่าเขารับคำท้าของปีเตอร์ วันมะรืนนี้ เขาจะดวลกับปีเตอร์ที่กรุงโซล!
ปาร์คยูฮวี!
มือสองของโลก!
การปรากฏตัวของปาร์คยูฮวี ทำให้หลายคนจุดความหวังขึ้นมาอีกครั้ง!
"สู้ๆ!"
"ต้องชนะ!"
"มนุษย์ต้องชนะ!"
"ปาร์คยูฮวีต้องชนะ!"
"แสดงความสามารถให้เครื่องจักรมันเห็นซะบ้าง!"
"แพ้อีกไม่ได้นะ!"
"ถ้าชนะได้ คุณก็ถือเป็นฮีโร่ของวงการเรา!"
"กรุณาช่วยปกป้องวงการหมากล้อมด้วยเถอะ!"
ชาวเกาหลีมีความมั่นใจอย่างยิ่ง ต่างก็ส่งเสียงเชียร์ปาร์คยูฮวี!
ปาร์คยูฮวีถึงกับยอมทิ้งการแข่งขันระดับนานาชาติสองรายการเพื่อเตรียมการรับศึก เห็นได้ว่าเขาให้ความสำคัญกับปัญหานี้เพียงใด!
สื่อหนังสือพิมพ์และโทรทัศน์ของเกาหลีเองก็พยายามโปรโมตการแข่งครั้งนี้อย่างเต็มที่ สื่อบางรายถึงกับตั้งชื่อว่าเป็น ‘ศึกเพื่อปกป้องมวลมนุษย์!’
แต่ทว่า ยิ่งคาดหวัง ก็ยิ่งต้องผิดหวัง!
วันแรก ไม่มีใครคาดคิดว่าผลลัพธ์จะออกมาเป็นเช่นนี้!
ด้วยความสนใจอย่างมหาศาลจากทั่วทั้งทวีปเอเชีย ในรอบแรกปาร์คยูฮวีก็ทำความผิดพลาดกลางกระดาน เมื่อเป็นมนุษย์ก็ต้องมีข้อผิดพลาด แม้แต่เซี่ยงหรงเก้าดั้งยังไม่ใช่ข้อยกเว้น แต่ทว่าปีเตอร์ไม่มีปัญหานี้ จักรกลไร้ข้อผิดพลาด ไม่นานหลังเข้าสู่กลางกระดาน ปาร์คยูฮวีก็ถูกบีบให้ยอมแพ้!
วันที่สอง
กระดานที่สอง
ปาร์คยูฮวีเริ่มเกมอย่างตั้งใจ ตอนแรกถึงกับนำไปสามแต้ม แต่เมื่อเข้ากลางกระดาน การ ‘ทะลวง’ ของปีเตอร์ก็ขัดขวางการเปิดเกมของปาร์คยูฮวี สุดท้ายแม้จะดิ้นรนยังไงก็ยังไม่สามารถพลิกเกมกลับไปได้ หลังทำการนับแต้มชดเชยแล้ว ก็ยังแพ้ไปถึงสิบแต้ม!
สองต่อศูนย์!
ปีเตอร์ชนะอีกครั้ง!
อนาถ!
ช่างน่าอนาถที่สุด!
ที่งานแถลงข่าว
คนของฝ่ายอเมริกายิ้มพูดออกไมโครโฟน "ปีเตอร์คือปัญญาประดิษฐ์ที่สมบูรณ์แบบและก้าวหน้าที่สุดของโลกในตอนนี้ เราเชื่อว่ามันสามารถเอาชนะมือหมากล้อมได้ทุกคน!"
สุดท้าย ปาร์คยูฮวีก็ออกมาพูด เขาถือไมโครโฟนอยู่นานก่อนกล่าวว่า "ขออภัยด้วยที่ทำให้ทุกคนต้องผิดหวัง" จากนั้นก็เดินลงจากเวทีไปคนเดียว ไม่พูดอะไรอีก
ชั่วขณะนั้น ทุกคนล้วนเงียบงัน!
และในขณะเดียวกัน สายตาทุกคู่ทั่วทวีปเอเชียก็หันมาจับจ้องยังประเทศจีน
 
 
 
 


[Go To Next Chapter]( ./216.md)