##บทที่ 938: หมื่นทหารเป็นลมแล้ว!
บนยอดเขา!
คนเดียวเฝ้าด่าน!
คนของสำนักใหญ่ล้วนปรากฏอยู่ตรงหน้า!
"ตามมา!"
"จับตัวเหราอ้ายหมิ่น!"
"แก้แค้นให้ปรมาจารย์โจว!"
เสียงฝีเท้าสับสนวุ่นวาย เสียงร้องยิ่งโวยวายดังจนหูแทบบอด!
จางเย่ยืนขวางทางสายน้อยที่ใช้ลงเขา เมื่อไม่มีห่วงใดให้กังวล จางเย่ก็ยิ้ม อาการบาดเจ็บที่ได้รับระหว่างการต่อสู้กับเฉินสี่ค่อยๆ รุนแรงขึ้น สัมผัสได้ถึงอวัยวะภายในที่เต้นตุบด้วยความเจ็บปวด เขาไอแค่กเสมือนไม่มีผู้ใดอยู่เบื้องหน้า ปรับกระดุมคอเสื้อแล้วค่อยๆ ก้มลงผูกเชือกรองเท้า ก่อนหยิบกิ่งไม้ใกล้มือที่ร่วงจากต้นมาถือไว้ และภายใต้สายตาสงสัยใคร่รู้ของทุกคน จางเย่ก็ยืดกายขึ้น ใช้กิ่งไม้นั้นขีดเป็นเส้นเบื้องหน้า เกิดเสียงครูดดังไปกับพื้นฟังระคายหู
เหล่าสำนักใหญ่นิ่งอึ้ง!
ทำอะไรน่ะ?
หมอนั่นจะทำอะไร?
หนึ่งเมตร...
สามเมตร...
ห้าเมตร...
ระยะห้าเมตรตรงหน้าเขา ถูกจางเย่ขีดวาดเป็นเส้นเส้นหนึ่งอย่างรวดเร็ว
หลังสะบัดมือเปื้อนฝุ่น จางเย่ก็โยนกิ่งไม้ทิ้งไป มองเหล่านักบู๊สำนักใหญ่ที่ยืนแออัดอยู่ตรงหน้า พูดด้วยเสียงเย็นเยียบ "ข้ามเส้นนี้ ตาย!"
หนักแน่นอย่างยิ่ง!
ไร้สิ้นความลังเล!
ข้ามเส้นนี้ - ตาย!
หนึ่งคน หนึ่งประโยค ถึงกับสามารถขู่ขวัญคนนับร้อย!
ทุกคนในที่นั้นล้วนพุ่งไปหมายสังหารจางเย่ ทว่าคำพูดนี้กลับทำให้พวกเขาต้องชะงักเท้า ไม่มีใครทราบว่าเหตุใดพวกเขาต้องหยุด และไม่ใช่เพราะพวกเขาอยากหยุดเท้า แต่เป็นเพราะเท้าของพวกเขากลับหยุดชะงักไปเอง ตกตะลึงกับความเด็ดเดี่ยวของคำกล่าวนี้!
ฟ่านเหวินแห่งสำนักหัวซานกล่าวเสียงเย็น "ถอยไป!"
จางเย่ยิ้ม "ถ้าผมไม่ถอยล่ะ?"
รองเจ้าสำนักของคงท้งชักอาวุธจ้องมองเขาเขม็ง "เจ้าคนเดียว คิดจะขวางพวกเรานับร้อย?"
"คุณจะลองก็ได้นะ" จางเย่หน้าไม่เปลี่ยนสี
ศิษย์รุ่นใหญ่ของสำนักฝ่ามือทรายเหล็กคนหนึ่งเอ่ยเสียงเหี้ยม "เหราอ้ายหมิ่นกระตุ้นความโกรธแค้นของมวลชน เป็นศัตรูร่วมของยุทธภพ เรื่องมาถึงตอนนี้ เจ้ายังคิดแสร้งเป็นวีรบุรุษอีกรึ? เจ้าคนเดียว จะรับมือได้กี่คน? สิบ? ยี่สิบ? หรือสามสิบ? อย่าว่าแต่ตอนนี้เจ้าได้รับบาดเจ็บสาหัส ต่อให้ไม่ได้รับบาดเจ็บ เจ้าก็ขวางกั้นพวกเราไม่ได้! ต่อให้เหราอ้ายหมิ่นที่ไม่ได้รับบาดเจ็บยืนอยู่ที่นี่ ก็ยังขวางพวกเราไม่ได้! คิดว่าเจ้ามีสามเศียรหกกรจริงๆ งั้นรึ!"
"ใช่!"
"มันบาดเจ็บแล้ว!"
"มันไม่ไหวหรอก!"
"ทุกคนอย่ากลัว!"
"เข้าไปพร้อมกัน! มันต้านไม่ไหวหรอก!"
"ไม่ต้องกลัวมัน! พวกเรามีคนมากกว่า!"
"หมอนั่นสู้ไม่ไหวแล้ว! ปรมาจารย์เฉินทำร้ายมันสาหัสมากแล้ว!"
"หมอนี่เป็นแค่ศรสิ้นแรงเท่านั้น!"
เมื่อแกนนำร้องคำราม ทุกคนก็ฮึกเหิมขึ้นมาอีกครั้ง จริงสินะ เมื่อครู่ระหว่างการประลองเป็นตายบนเวที จางเย่กับปรมาจารย์เฉินล้วนรับบาดเจ็บ เห็นได้ชัดว่าจางเย่อาการสาหัสยิ่งกว่า ไม่ทราบว่ารับฝ่ามือของปรมาจารย์เฉินไปกี่มากน้อย ยังจะทนไหวได้หรือ?
ทุกคนล้วนพุ่งเข้าไป!
ทว่าคำพูดต่อมาของจางเย่ กลับทำให้ความฮึกเหิมนั้นสั่นคลอนอีกครั้ง
ทุกคนมองเห็นจางเย่เผยรอยยิ้ม "พวกคุณคิดว่าฉันได้รับบาดเจ็บจนสู้ต่อไม่ไหวงั้นหรือ? เอาล่ะ" แล้วเขาก็ใช้เท้าขีดวาดวงเส้นไว้เบื้องหน้า "เส้นนี้ ลองข้ามมาสิ"
เหล่าคนสำนักใหญ่ต่างหันมองหน้ากัน
อาจารย์ซุนแห่งฝ่ามือทรายเหล็กมองเขาด้วยสีหน้ากระวนกระวาย คล้ายต้องการประเมินว่าจางเย่บาดเจ็บเพียงใด ยังหลงเหลือเรี่ยวแรงแค่ไหน!
จางเย่ร้องท้า "เข้ามา!"
อีกฝ่ายกลับไม่ส่งเสียง!
จางเย่ตะโกนท้าอีก "เร็วเข้า!"
อีกฝ่ายยังคงเงียบ!
ยิ่งเขาพูด คนของสำนักใหญ่ก็ยิ่งไม่มั่นใจ ล้วนบังเกิดความลังเล คำว่า ‘ข้ามเส้นนี้ตาย!’ คล้ายเป็นกระบี่ที่แขวนไว้เหนือศีรษะของพวกเขาเล่มหนึ่ง ไม่มีใครกล้าทดลองเป็นคนแรก! อย่างไรเสียอีกฝ่ายก็คือหนึ่งในบุคคลชั้นครูของยุทธภพ ทั้งยังเป็นผู้สืบทอดของสำนักมวยไทเก๊ก! ในเวลาวุ่นวายเช่นนี้ ที่ทั้งปรมาจารย์โจว ปรมาจารย์เฉิน หรือแม้แต่เหราอ้ายหมิ่นได้รับบาดเจ็บสาหัส ทั่วทั้งยุทธภพไม่มีใครเป็นคู่มือของเขาแม้แต่คนเดียว!
อาจารย์ซุนว่า "เหล่าฟ่าน ท่านรับมือเขาได้กี่กระบวนท่า?"
"...ไม่ทราบ" ฟ่านเหวินสีหน้าเครียดขรึม
เจ้าสำนักคุนหลุนว่า "พวกเราทั้งหลายร่วมมือกัน มีความมั่นใจกี่ส่วน?"
โจวเหล่าต้าแห่งสำนักมวยสกุลโจวกล่าว "ดูเหมือนเขาจะมั่นใจมากนะ! ถ้าเกิดจางเย่จะแลกชีวิตเพื่อเฝ้าทางลงเขา ถ่วงเวลาหาทางรักษาชีวิตของเหราอ้ายหมิ่นเอาไว้จริงๆ ละก็ อย่างนั้น...วันนี้คงต้องมีคนตายแล้ว! ท่าทางคงไม่น้อย! อาจจะ...อาจจะต้องมีหลายศพทีเดียว!"
หลายศพ?
คำพูดนี้ ทำให้คนของสำนักใหญ่และเหล่าเจ้าสำนักทั้งหลายเงียบเสียงลง!
โจวเหล่าซื่อกระวนกระวาย "แต่เขารับบาดเจ็บแล้วนะ!"
"หากอาการประสกจางไม่สาหัสเล่า?" หลวงจีนวัดเส้าหลินรูปหนึ่งว่า
ผู้อาวุโสแห่งชิงเฉิงว่า "อย่างนั้นทำอย่างไรดี?"
"รีบตัดสินใจเถิดเจ้าสำนัก!" รองเจ้าสำนักบู๊ตึ๊งฝ่ายใต้เร่ง "เหราอ้ายหมิ่นจากไปไกลแล้ว! ถ้าไม่ตามอีกก็สายไปแล้ว!"
"ตาม ยังไงก็ต้องตาม!"
"เข้าไปพร้อมกัน รุมมันให้ตาย!"
ทันใดนั้นจางเย่พลันออกปากอีกคำหนึ่ง "พวกนายไม่เข้ามาใช่ไหม? ได้ งั้นฉันเข้าไปเอง!" จางเย่พูดจบก็สาวเท้าเข้าไปทันที
ทุกคนสะดุ้ง ต่างก้าวถอยหลังโดยอัตโนมัติ!
อะไรนะ?
ยังจะชิงลงมือก่อน?
นี่...นี่นายยังสู้ไหวหรอกเรอะ?
จางเย่สืบเท้าเข้ามาอีกก้าวหนึ่ง ปากกล่าวเสียงเย็น "ความแค้นของเหล่าเหรากับโจวเทียนเผิงถือว่าจบสิ้น แต่ไม่ใช่ผม บัญชีของพวกเราในวันนี้ยังไม่ได้รับการสะสาง หนึ่ง เข็มบินสองเล่มที่ปาขึ้นมาบนเวทีเป็นฝีมือใคร? จะก้าวออกมารับผิดชอบเอง หรือจะให้ฉันฝ่าเข้าไปค้นหา? สอง การประลองเป็นตายจบลง ฉันยังคิดว่ายุทธภพยังมีกฎเกณฑ์มารยาทของตนเอง ทว่าวันนี้พวกคุณทำให้ผมได้เปิดหูเปิดตาแล้ว พวกคุณทำให้ผมได้เห็นโฉมหน้าที่แท้จริงแล้ว! คนรู้จักผมรู้ดีว่า ผมคนนี้มีคุณต้องทดแทนมีแค้นย่อมต้องชำระ! เรื่องนี้คิดว่าจะจบลงแบบนี้งั้นหรือ? ยังคิดจะเล่นบทนักเลงข่มขู่ผมงั้นหรือ?" เขาคำรามลั่น "เช็ดแม่มึง! วันนี้กูนี่แหละจะเล่นกับพวกมึงเอง!"
"ไป!"
"กลัวมันทำไม!"
"มันมีคนเดียว! แค่คนเดียว!"
"ฆ่ามัน!"
ผู้นำกลุ่มตะโกนลั่น!
เจ้าสำนักคุนหลุนเองก็ถูกจางเย่ด่าจนเพลิงโทสะลุกโหมสูงสามจั้ง "คิดว่าพวกเรากลัวเจ้าจริงน่ะรึ? ลงมือ! ข้าอยากเห็นนักว่าเจ้าจะรับมือได้แค่ไหน!"
จางเย่มองเจ้าสำนักคุนหลุน พลางยิ้มกล่าว "งั้นคุณก็ลองดู วันนี้ถ้าพวกคุณแม้แต่คนเดียวฝ่าลงเขาไปได้ ผมแม่งยอมใช้แซ่คุณเลย!"
อะไรนะ?
ไม่มีใครฝ่าลงเขาได้??
มารดามันจะผยองเกินไปแล้ว!
ศิษย์สำนักเล็กและเหล่าผู้ฝึกยุทธ์อิสระที่อยู่ห่างออกไปต่างเลือดลมเดือดพล่าน!
หลิวอี้เฉวียนกำหมัดแน่น "จางเย่จะแลกชีวิตแล้ว!"
เหอป้าเต้าตระหนก "เขา เขาไม่คิดจะรอดชีวิตลงเขาแล้วงั้นหรือ!"
หลิวอี้จ่างตาแดงก่ำ "แค่ชั่วขณะที่เขาตัดสินใจรั้งอยู่ ก็ไม่ได้เตรียมตัวจะมีชีวิตรอดกลับไปแล้ว! เพื่อเหราอ้ายหมิ่นและคนของสำนักมวยแปดทิศ เขาจำต้องลงมือ!"
ผู้ฝึกยุทธ์อิสระหญิงคนหนึ่งร่ำร้อง "อาจารย์จาง!"
หลี่เฉวียนเหนิงคำราม "ค่ายพรรคฝ่ายธรรมะที่ไหนกัน? ล้วนแต่เป็นเศษสวะฝูงหนึ่งทั้งสิ้น! อาจารย์จางเป็นลูกผู้ชาย! นี่แหละแม่งคือจอมยุทธ์ในความคิดของฉัน!"
คนของสำนักใหญ่ล้วนมากันแล้ว แต่ศิษย์ทั้งหลายกลับไม่กล้าบุกเข้ามา เห็นท่าทางอันคลั่งบ้าของจางเย่ ทุกคนล้วนเป็นกังวล!
จางเย่กลับไม่เกรงกลัว ชายหนุ่มแค่นหัวเราะ "วันนี้ยังไงก็ต้องมีคนตาย แต่ก่อนศึกสุดท้าย ฉันขอเข้าห้องน้ำหน่อยแล้วกันนะ หวังว่าพวกคุณจะเข้าใจกันใช่ไหม?"
ถึงเวลานี้ยังมีอารมณ์ขัน?
คนของสำนักเล็กและผู้ฝึกยุทธ์อิสระยิ่งยอมรับนับถือจากใจ!
นี่แหละคือจอมยุทธ์!
นี่แหละวีรบุรุษ!
คนของสำนักใหญ่ไม่พูดอะไร
จางเย่ไม่รอใครพูดจา ก็ตรงเข้าไปยังห้องน้ำใกล้ๆ ส่งเสียงผิวปากหวิวๆ
ฟ่านเหวินแห่งหัวซาน "แบ่งคนครึ่งหนึ่งตามเหราอ้ายหมิ่นไป!"
ทันใดนั้น ก็ได้ยินเสียงจางเย่ดังลอดออกมาจากห้องน้ำ "ข้ามเส้นนี้ ตาย!"
ศิษย์ของสำนักใหญ่กลุ่มหนึ่งได้ยินเข้า เท้าที่ยกขึ้นกำลังจะย่างเป็นต้องรีบชักกลับมา แม้ทราบว่าจางเย่อยู่ในห้องน้ำ แต่ว่าพวกเขาก็ยังอดเกรงกลัวไม่ได้ พวกเขากลัวว่าข้ามเส้นนี้ไปแล้ว หัวกับตัวจะแยกกันคนละแห่งในทันที นี่คงเป็นสิ่งที่เรียกว่า ‘บารมี’ กระมัง!
โจวเหล่าต้าแห่งสำนักมวยสกุลโจวเห็นเหล่าศิษย์น้องขวัญฝ่อก็สบถ "สวะ!"
อาจารย์ซุนกล่าวด้วยความระมัดระวัง "ดูจากท่าทีของจางเย่ คงมีท่าตามหลังแน่นอน! เขาอาจมีวิชาลับซุกซ่อนไว้ ถ้ากระจายตัวกันลงจากเขา อาจรับมือเขาไม่ไหว!"
"หมอนั่นมีท่าตามหลังอะไรกัน?"
"ไม่รู้!"
"หมอนั่นมั่นใจขนาดนี้ หรือคิดจะร่วมตกตายไปกับเราจริงๆ?"
"พูดยาก หมอนั่นมีฝีมือระดับปรมาจารย์แล้วนี่?"
"เป็นไปไม่ได้!"
"ต่อให้เป็นปรมาจารย์ก็รับมือพวกเรามากขนาดนี้ไม่ได้หรอก!"
สิบวินาที...
ยี่สิบวินาที...
แค่พริบตาก็ผ่านไปครึ่งนาทีแล้ว
จางเย่ยังไม่กลับออกมา
โจวเหล่าเอ้อร์นึกสงสัย "เกิดอะไรขึ้น?"
อาจารย์ซุนร้อง "จางเย่!"
เจ้าสำนักคุนหลุน "เสร็จรึยังน่ะ?"
ไม่มีใครตอบ
"ทำไมไม่ส่งเสียงแล้ว?"
"คนล่ะ?"
"ตอบมานะ!"
"ยังไม่เสร็จอีกเหรอ?"
ตะโกนกันอีกสองครั้ง แต่ก็ไม่มีใครตอบ แต่ละคนล้วนไม่แน่ใจ ขณะนั้นเอง โจวเหล่าต้าก็รวบรวมคนของสำนักใหญ่ตรงเข้าไปที่ห้องน้ำ พอเข้าไป ทุกคนก็ต้องตะลึงแล้ว!
ไม่มีคน!
ไม่มีแม้แต่คนเดียว!
จางเย่หายสาบสูญไปกับอากาศธาตุ!
"เชี่ยเอ๊ย!"
"คนล่ะ?"
"หมอนั่นทำไมหายไปแล้ว?"
"ตกส้วมไปรึเปล่า?"
"ในส้วมไม่มี!"
"ไหนว่าตัดสินเป็นตาย?"
"ไม่ยอมให้ใครลงจากเขา?"
"เชี่ยเช็ดยายเอ็งสิวะ! จางเย่หนีไปแล้ว!"
"บัดซบ! จางเย่วิ่งหนีไปแล้ว!"
ล้ำเส้นนี้ตาย?
ถล่มอาม่าของอาสามเอ็งน่ะสิวะ!
ที่แท้นายแม่งโม้แหลกหลอกพวกเรางั้นหรอกเรอะ?
ห้องน้ำห้องนั้นพลันถูกฝูงชนผู้เกรี้ยวกราดรื้อทิ้ง ทั้งอุจจาระปัสสาวะเหม็นคละคลุ้ง กลับไม่เห็นแม้แต่ครึ่งเงาของจางเย่!
หนี?
จางเย่หนีไปแล้ว?
หลิวอี้เฉวียน หลี่เฉวียนเหนิง เหอป้าเต้าและพวกล้วนตกตะลึง!
คนบนยอดเขา ไม่ว่าจะสำนักใหญ่สำนักเล็ก หรือแม้แต่ผู้ฝึกยุทธ์อิสระยังล้วนตกตะลึง!
ศิษย์ของสำนักหัวซานด่าออกมา "ไอ้โจรสุนัข!"
ศิษย์สำนักฝ่ามือแปดทิศ "น่าขายหน้านัก! น่าขายหน้านัก!"
ศิษย์คุนหลุนไม่เชื่อสายตา กล่าวด้วยความตื่นตกใจ "จางเย่บอกว่าถ้ามีใครลงจากเขาได้ จะเปลี่ยนไปใช้แซ่ของเจ้าสำนักไม่ใช่หรือ?"
เจ้าสำนักคุนหลุนพอฟัง ก็ยิ่งโมโหหนัก!
ทุกคนล้วนไม่ทราบเหตุผล
สุดท้ายเจ้าสำนักคุนหลุนจึงสบถออกมาคำหนึ่ง ทุกคนพอได้ยินก็แทบเป็นลม "ถล่มย่ามันน่ะสิ! ข้า...ข้าก็แซ่จาง!"
ทุกคนเป็นลมแล้ว!
ขณะนั้นบนยอดเขาพลันมีแต่เสียงด่าระงม!
"โจรแซ่จางต่ำช้านัก!"
"ไร้ยางอาย!"
"โคตรไร้ยางอาย!"
"ตาม!"
"ทุกคนรีบตาม!"
พวกเขาล้วนแต่คาดไม่ถึง โลกนี้จะมีคนไร้ยางอายเช่นนี้อยู่!
โลกนี้คือละคร มารดามันล้วนเป็นซูเปอร์สตาร์ทั้งสิ้น!


[Go To Next Chapter]( ./39.md)