##บทที่ 404 : วันนี้ ใครมาก็ไร้ค่า!
ข้างนอก ลมยะเยือกพัดโบก

สถานการณ์เงียบสงบ

"มีอะไรกัน?"

"เกิดอะไรขึ้น?"

"ทำอะไรกันน่ะ?"

"หยุด หยุดให้หมด!"

ทันใดนั้น ฝูงชนกลุ่มใหญ่ก็โผล่มาตรงทางออก

พวกเขาต่างสวมใส่ชุดสูทบางคนมีป้ายชื่อติดไว้ พวกเขาคงจะเป็นบุคลากรจาก CCTV และบางส่วนน่าจะมาจากฝ่ายบริหารด้วย

ชายวัยกลางคนเดินมาข้างหน้า หน้าดำคร่ำเครียดหลังมองคนที่อยู่บนพื้น เขาเรียกเพื่อนร่วมงานที่ยืนอยู่ข้างนอกมาเป็นพยานบุคคลของการต่อสู้ ชายหนุ่มรีบวิ่งมาพร้อมถ่ายทอดเรื่องราว บางครั้งชี้ไปที่อีอันอ๊กบางครั้งชี้ไปทางจางเย่ ปากก็พูดไปพร้อมทำมือประกอบ

หลังฟังจบ คนจาก CCTV ถึงกับตื่นตระหนก

ชายคนหนึ่งรับหน้าที่เข้าไปถามอีอันอ๊ก "คุณไม่เป็นไรนะ?"

เพื่อนร่วมงานอีกคนเข้าไปดูบอดี้การ์ดร่างหนาที่นอนตัวสั่นเพราะถูกเท้าตอกไปที่เหนือริมฝีปาก ขณะมองเขานอนแตะใบหน้าของตนเองที่มีรอยเท้าจางเย่เด่นหราอยู่ คนจาก CCTV ถอนหายใจ ยังดี คนไม่ได้เจ็บอะไรมาก

พออีอันอ๊กเห็นคนจาก CCTV มาถึงพลันเลือดขึ้นหน้า กล่าวพร้อมชี้หน้าพวกเขา "%￥#@@!"

บอดี้การ์ดร่างผอมแปล "คุณอีอันอ๊กต้องการทราบว่า เขาคนนี้เป็นอะไร! ทำไมอยู่ดีๆ ถึงมาทำร้ายคนแบบไม่มีเหตุผลอย่างนี้! ที่นี่ไม่มีกฎหมายบ้านเมืองแล้วเหรอ?"

จางเย่หัวเราะ "ฉันทำไปโดยไม่มีเหตุผลงั้นเรอะ?"

ฝูงชนโดยรอบต่างก่นด่าอย่างโมโห

"ตอแห*!"

"เป็นพวกแกนั่นแหละที่เริ่ม!"

"ถ้าไม่ใช่พวกแกไปผลักเด็กผู้หญิงล้มก่อน! อาจารย์จางจะมีข้ออ้างมาเตะพวกแกเหรอ!"

"ทำไมถึงไม่กล่าวขอโทษหรือคิดจะช่วยเหลือบ้างทั้งที่ผลักเธอล้ม! พวกแกยังมีเหตุผลอีกเหรอ! ต่ำตม!"

"ขอโทษมาซะ! อย่าคิดจะหนีถ้าไม่ขอโทษนะเว้ย!"

"ไอ้เกา[1]คิดจะทำมารยาททรามเขื่องโขในแผนดินนี้เหรอ?"

"ถุ้ย! หมาโลกไหนวะ!"

เจ้าหน้าที่ CCTV ที่ได้รับหน้าที่จัดการเรื่องราวพลันปวดหัวขึ้นมา เขาก้าวออกมาเพื่อพยายามไกล่เกลี่ยสถานการณ์ของจางเย่กับอีอันอ๊กให้ราบรื่นขึ้น "พวกคุณสองคนล้วนเป็นบุคคลสาธารณะ แถมวันนี้ยังเป็นปีใหม่อีก ทำไมไม่วางเรื่องราวต่างๆ และเลิกแล้วต่อกันล่ะ แค่กลับบ้านแล้วปล่อยเรื่องที่นี่ไป"

จางเย่กล่าวอย่างไม่กังวล "ไม่เป็นไรครับ ผมมีเวลาว่าง กลับบ้านไปก็ไม่มีอะไรทำ"

คุณไม่เป็นไร

แต่พวกเราเป็นเว้ย!

เจ้าหน้าที่กล่าว "อาจารย์จาง งานของคุณก็ลุล่วงไปด้วยดีแล้ว แถมทำร้ายคนของเราไปคนหนึ่งอีก ไม่ว่าอย่างไร ก็ไม่ควรมีอีกนะ ถ้าเรื่องนี้แพร่ออกไปจะถูกใครต่อใครเขามองไม่ดีกันนะครับ ไว้หน้าฉันวันนี้เถอะแล้วจะไม่ลืมเลย ถึงแม้อีอันอ๊กจะผิดจริง แต่คุณก็ใช่ว่าไม่ผิด ใช่ไหมล่ะ?"

จางเย่โบกมือ "วันนี้ ผมจะไม่ไว้หน้าใครทั้งนั้น!"

ชายชราจาก CCTV ที่อยู่ข้างหลังเดินออกมา "อาจารย์จางน้อย อย่างไรเสียคุณก็เป็นถึงครูบาอาจารย์นะ คุณจะทำตัวแบบนี้ได้อย่างไร ถอยเถอะ แล้วทุกอย่างจะดีเอง"

ไม่ว่าจะเป็นเหล่าดาราหรือคนธรรมดา พวกเขาต่างไม่ค่อยเข้าใจจางเย่ดีนัก บางคนอาจจะรู้จักเขาบ้าง แต่ก็ไม่มากเท่าไร พอฟังชายชราพูด พวกเขาต่างประหลาดใจ

ครูบาอาจารย์?

เขาคนนี้เป็นครูบาอาจารย์เหรอ?

ทุกคนรู้สึกมึนงงไปเล็กน้อย พวกเขาไม่เคยเห็นครูบาอาจารย์ที่ไหนต่อยตีคนเป็นว่าเล่นอย่างนี้มาก่อน! อย่างไรก็ตามพวกเขายังคงยกย่องจาง เพราะโมโหจากการกระทำของอีอันอ๊ก เนื่องด้วยบทบาทและเหตุผลต่างๆ ทำให้พวกเขาพุ่งเข้าไปช่วยไม่ได้ ทว่ามีเพียงจางเยเท่านั้นที่ก้าวออกมาโดยไม่สนผลกระทบจากการกระทำนี้ หรือสนว่าตัวเองเป็นอาจารย์ เป็นคนในแวดวงวรรณกรรม เป็นพีธีกร และอื่นๆ ทั้งหมดที่เขาต้องการคือเรียกร้องความยุติธรรมของเด็กสาวตัวน้อยที่บาดเจ็บ! แค่เรื่องนี้ก็ทำให้พวกเขารู้สึกด้อยค่ากว่าจางเย่แล้ว พวกเขาไม่มีทางทำอย่างจางเย่ได้แน่!

ฉือซิ่วฟางตะโกนมาแต่ไกล "จางน้อย ช่างมันเถอะ!"

นักดนตรีโฟร์คคนหนึ่งกล่าว "ใช่ ถ้าเป็นงี้ต่อไป คุณจะเจอปัญหานะ ฉันคิดว่ามีคนติดต่อตำรวจไปแล้วล่ะ"

แน่น่อนว่าต้องเป็นฝีมือแฟนคลับไร้สมองของอีอันอ๊ก!

แต่จางเย่กลับไม่ได้กังวล เพียงยืนนิ่งอยู่หน้าประตูสแกนไม่เคลื่อนไหว!

"อาจารย์จาง!" เจ้าหน้าที่ไม่ค่อยยินดีนัก "นี่คือสิ่งที่คุณต้องการเหรอ? พอเถอะ เดี๋ยวรายการคืนส่งปีก็จบแล้ว อีกแป๊บพวกผู้นำจะออกมา ไหนจะพวกนักข่าวอีก คุณ….."

จางเย่กล่าวอย่างหนักแน่น "วันนี้ใครมาก็ไร้ค่า!"

"คุณ….." เจ้าหน้าที่เดินออกมาข้างหน้า

ทว่าเขากลับถูกคนจาก CCTV อีกคนรั้งไว้และดึงถอยหลังไปเมตรสองเมตร ไม่วายถูกกระซิบใส่หูว่า "หัวหน้าหลิว คุณอย่าไปเลย เขาไม่สนหรอกว่าคุณเป็นใครแถมจะเตะคนที่จะเข้าไปห้ามเขากระเด็นอีก หน่วยรักษาความปลอดของเราก็พยายามทำแบบคุณนั่นแหละ แต่..ถูกเตะบินกลับมา"

เจ้าหน้าที่ "......"

เผชิญหน้ากับคนที่ไม่สนไม่เห็นแก่อะไรถึงผลกระทบอย่างนี้แล้ว ไม่ว่าใครหน้าไหนก็หัวโตได้ทั้งนั้น!

ใช้เหตุผลก็ไม่ได้! ใช้ฐานะข่มก็ไม่ได้! แถมต่อยตีสู้ไม่ได้อีก!

ผู้หญิงจาก CCTV คนหนึ่งแนะนำ "งั้นไม่ลองส่งหน่วยรักษาความปลอดภัยซักโหลไปส่งจางเย่ล่ะคะ? พวกเราต้องพาอีอันอ๊กออกจากที่นี่ก่อนเรื่องจะบานปลายนะ อีกอย่างพวกเราคงจบเรื่องพวกนี้ตรงนี้ไม่ได้หรอกค่ะ ดูจากความเกรี้ยวกราดของฝูงชนแล้วมี ก่อ-จลา-จล แน่!"

แต่เจ้าหน้าที่คนนั้นกลับปฏิเสธ พลางกระซิบเสียงเบา "ขืนทำแบบนั้น ต้องเป็นหัวข้อบนโซเชียลแน่ เพราะอีอันอ๊กผิดจริง ถ้าพวกเรากดดันให้จางเย่หลบออกไป คุณคิดว่าคนทั่วไปจะทำยังไงกับพวกเรากัน? พวกเขาคงคิดว่าพวกเรา CCTV บูชาคนต่างชาติ ช่วยดาราเกาหลีรังแกประชาชนคนจีน!"

"งั้นทำไงดีล่ะคะ?"

"รายการคืนส่งปีใกล้จะเลิกแล้วนะ!"

"จะบ้าตาย ทำไมเรื่องวุ่นวายต้องมาเกิดขึ้นช่วงเทศกาลด้วยเนี่ย! ปีก่อนๆ ไม่เห็นเป็นเลย!"

"จางเย่คนนี้ก็เป็นเหมือนชื่อเสียงของตัวเขานั่นแหละ อันธพาลสิ้นดี ทำไมเขาไม่คิดถึงผลกระทบก่อนจะทำอะไรนะ? ไม่คิดจะไว้หน้า CCTV ของเราเลยเหรอไง?"

"เหอะ อย่าพูดถึงพวกเราเลย พวกคุณรู้รึเปล่า? หมอนี่ถึงกับกล้าต่อกรกับ SARFT เชียวนะ ..คุณคิดหรือว่าจะมีอะไรอีกที่เขาไม่กล้า?"

"ว่าไปนั่น เขาก็ทำดีเหมือนกันนะ อีอันอ๊กนี่โครตหยิ่ง!"

"ฉันก็ผิดหวังกับอีอันอ๊กเหมือนกัน หน้ากล้องอีกอย่างนอกกล้องอีกอย่าง"

"พอเถอะ เลิกพูดอะไรไร้สาระ เบาเสียงหน่อย"

คนจาก CCTV กระซิบกระซาบกันเอง

ขณะเดียวกัน คนเริ่มโผล่มารวมตัวโดยรอบกันมากขึ้น มีคนเป็นร้อยๆ คนรอบตัวพวกเขา! บ้างยืนอยู่บนม้านั่งหิน บ้างยืนอยู่ราวบันไดพยายามสอดส่องเรื่องราว!

ห้านาที!

สิบนาที!

เวลานี้ คนยิ่งออกมาห้ามปรามมากขึ้น!

ฉือซิ่วฟางกลัวว่าจางเย่จะต้องรับผิดชอบคนเดียวทั้งหมด เพราะไม่ว่าจะด้วยเหตุผลอะไร การทำร้ายคนถือเป็นความผิดทางกฎหมายอยู่ดี

ทว่าท่ามกลางการเผชิญหน้าอย่างยาวนาน จางเย่ยังคงยืนหยัดอย่างกล้าหาญอยู่ที่ประตูสแกน ไม่วายจุดบุหรี่สูบต่อ ทำตัวหนึ่งต้านหมื่น ไม่สนใจฟังใครทั้งสิ้น!

แววตาของอีอันอ๊กเต็มไปด้วยไฟโทสะ เขาไม่ได้สวมเสื้อผ้าเยอะนักมีแค่เสื้อสูทเท่านั้น หน้าหนาวตอนกลางคืนของเมืองหลวงน่าจะต่ำกว่าศูนย์องศา อีอันอ๊กที่กำลังหนาวสั่นอยู่พูดเสียงต่ำ บอดี้การ์ดผอมหันไปมอง แต่ไม่ได้แปลให้ใครฟัง

จางเย่ถามเสียงกร้าว "เขาพูดว่าอะไร!"

บอดี้การ์ดผอมไม่ตอบ

ทุกคนรู้ว่าต้องไม่ใช่อะไรดีๆ แน่!

ทันใดนั้นเสียงผู้หญิงก็ดังออกมาจากฝูงชน ตอนแรกเธอเป็นแฟนคลับของอีอันอ๊กที่ถูกดันออกมาพร้อมกับเด็กผู้หญิงที่ถูกผลักล้ม พวกเธอเป็นแฟนคลับตัวยงของฮันรยูสตาร์[2]ที่แค่ต้องการลายเซ็นจากอีอันอ๊ก ทว่าหลังจากเกิดเรื่องพวกนี้ เธอพลัน ‘กลับใจ’ เพราะจางเย่ เธอรู้แจ้งในทันทีว่าเคยโง่แค่ไหน ใช้เวลาครึ่งค่อนวันเพื่อมายืนตากลมหนาวหลายชั่วโมงอยู่ข้างนอกรอไอ้อีอันอ๊ก! เธอบ้าหรือเปล่า? เธอทำบ้าอะไรไปเนี่ย! เธอรู้สึกว่าตอนนี้จางเย่หล่อเหลาไม่น้อยเลย ไม่ใช่เพราะหน้าตา แต่เป็นเพราะเขาเตะคนลอยออกไปต่างหาก! ความหยาบกระด้างและกล้าหาญชาญชัยนี้ทำเอาจิตใจของเธอหลอมละลาย!

ผู้หญิงคนนั้นตะโกนเสียงดัง "พี่ชายจางเย่! ฉันรู้เกาหลี! อีอันอ๊กเรียกพวกเราว่าเป็นหมู! เป็นชนชาติล้าหลัง! เป็นขยะ!"

บอดี้การ์ดผอมมึนงงไปทันที เชี่*! อีอันอ๊กไปพูดอะไรแบบนั้นตอนไหนวะ!? ที่อีอันอ๊กพูดออกมาเมื่อกี้มันแปลว่า ‘วันนี้มันวันทุเรศอะไรเนี่ย’ ต่างหาก! ไปด่าว่าหมูหรือขยะตอนไหนกัน? ชนชาติล้าหลัง? อีอันอ๊กพูดไปไม่กี่คำ ไหงเธอแปลออกมาได้เยอะขนาดนั้นล่ะเว้ย! กล้าเรียกตัวเองว่ารู้เกาหลีอีก? เธอแม่*ไม่รู้อะไรทั้งนั้นแหละ!

อีอันอ๊กเห็นฝูงชนกลับกลายเป็นเกรี้ยวกราดบ้าคลั่งไปแล้ว สายตาทุกคนแข็งกร้าวกว่าเดิม เขายังคงไม่เข้าใจว่าเกิดอะไรขึ้น

เกิดอะไรขึ้น?

เกิดอะไรขึ้นหรือเปล่าเนี่ย?

บอดี้การ์ดร่างผอมแปลที่ผู้หญิงคนนั้นพูดให้อีอันอ๊กฟัง!

พออีอันอ๊กได้ฟัง ทำเอาเขาอยากกระอักเลือดออกมา ทำไมหญิงสาวคนนี้ถึงเป็นแบบนี้เนี่ย! ภาษาเกาหลีของเธอ คนญี่ปุ่นเป็นคนสอนเหรอไง!

บัดซบ!

แม่ตัวดีนี่ทำเอาเขาพูดไม่ออก!

บอดี้การ์ดผอมพยายามอธิบาย "มันไม่ใช่อย่างนั้น! เขาพูดว่า…..."

ทว่าคนรอบๆ หมดน้ำทนจะฟังแล้ว!

"หอ*หั*!"

"ทนไม่ไหวแล้วเว้ย!"

"มากไปแล้วนะ!"

"พวกเราบุกเข้าไปเลย!"

"วันนี้ต้องได้ต่อยคน!"

ได้เวลาที่หน่วยรักษาความปลอดภัยของ CCTV ต้องเคลื่อนไหว วัยรุ่นเป็นโหลที่ถูกกระตุ้นด้วยคำเหล่านั้นพลันวิ่งเข้าไปในเขตเทปห้ามเข้า ขณะที่พนักงานรักษาความปลอดภัยซึ่งรับผิดชอบเข้าจับตัวไว้ได้คนหนึ่ง ทันใดนั้นพวกเขาก็เห็นพนักงานรักษาความปลอดภัยชราส่งสายตามาให้ พวกเขาก็เข้าใจทันทีว่าแค่ต้องทำท่าจะจับไว้ก็พอ ที่แท้คือให้ปล่อยไปแบบเนียนๆ จึงกลายเป็นว่าพวกเขาจับใครไม่ได้สักคน ได้แต่ตะโกนว่า "นี่เป็นเขตหวงห้าม!" แน่นอน แค่ตะโกนและปฏิบัติเชิงสัญลักษณ์แบบไม่เป็นรูปธรรม! พวกเขาคือชาวจีนผู้รักษาเกียรติของชนชาติ หลังจากฟังวาจากล่าวหาของอีอันอ๊กแล้ว ชัดเจนว่าในใจพวกเขาต้องโมโห!

เจ้าหน้าที่ที่รับผิดชอบของ CCTV คนหนึ่งร้องอย่างกังวล "เชี่*อะไรเนี่ย! หยุดพวกเขา! หยุดคนพวกนั้นสิ!" ถ้าเกิดอะไรขึ้นมา พวกเขาต้องเป็นคนรับผิดแหงๆ!

มีเพียงพนักงานรักษาความปลอดภัยไม่กี่คนที่พยายามควบคุมและดึงผู้จู่โจมกลับไปอย่างเชื่องช้า!

ทว่ามีคนจำนวนมากเกินไปที่เข้ามาในเหตหวงห้าม ตอนนี้มีคนถึงยี่สิบสามสิบคนอยู่รอบๆ อีอันอ๊กและบอดี้การฺ์ดผอม รวมไปถึงบอดี้การ์ดอ้วนซึ่งตอนนี้หมดพลังต่อสู้ไปเรียบร้อย ที่เพิ่งจะพยุงตัวลุกขึ้นมาได้ไม่ทันไรก็ต้องถูกรุมทำร้ายต่อทันที ไม่ว่าจะถูกต่อยที่หน้าหรือถูกเตะซ้ำ! สวรรค์! นี่ทำเอาทุกคนพูดไม่ออกบอกไม่ถูกจริงๆ ถึงกับมีข่วนหยิกด้วย!

"ไอ้บ้า ฉันจะฆ่าแก!"

"กระทืบมัน!"

"หยุดนะ! ทุกคนหยุด!"

"ตีมัน!"

"ทุกคนใจเย็นๆ!"

สถานการณ์ชุลมุนวุ่นวาย เต็มไปด้วยเสียงมากมาย!

ทางด้านจางเย่ซึ่งเป็นคนแรกที่ต่อยตีพวกอีอันอ๊ก พอเห็นคนทั่วไปรอบๆ พวกอีอันอ๊ก ไหนจะบรรดาผู้รักษาความปลอดภัย ซึ่งรวมๆ แล้วเยอะขนาดนี้ เขาไม่เข้าร่วมจะดีกว่า อย่างไรเสียก็หาที่แทรกไม่ได้!

บอดี้การ์ดร่างผอมเอามือกุมหัวสุดชีวิต เขาแทบจะร้องไห้ออกมาอยู่รอมร่อ "หยุดทำร้ายพวกเราเถอะ! หยุดเถอะ! พวกเราไม่ได้พูดอะไรอย่างนั้นนะ! คำแปลผิดผลาด! เธอแปลผิด!"

หน้าของอีอันอ๊กเขียวช้ำไปหมด!

ข้างนอก

สาวน้อยที่เป็นคนแปลนิ่งงันไปเรียบร้อยแล้ว

ผู้ชายที่เป็นเพื่อนเธอก็ยืนอ้าปากค้างอยู่ข้างๆ "เสี่ยวเหวิน..เธอรู้เกาหลีด้วยเหรอ? ทำไมฉันถึงไม่รู้ล่ะ?"

หญิงสาวปาดเหงื่อบนหน้าผาก พลางถอนหายใจแรง "มีอะไรหลายเรื่องของฉันที่นายยังไม่รู้ ทำไมฉันต้องบอกนายด้วย!"

"ว่าแต่เธอไปเรียนตอนไหน?" เพื่อนชายยังสงสัย

หญิงสาวพูด "ฉันเรียนมาจากซีรีส์เกาหลี ไม่รู้เหรอไง?"

เพื่อนชายถามต่อ "ไม่เห็นรู้เลย งั้นพูดกับฉันสักประโยคหน่อย"

หญิงสาวยืดคอ "อย่างโอปป้า สึมิดาไง เกาหลีง่ายจะตาย!"

เพื่อนชายถามต่อ "มีอีกไหม?"

"ไม่มีแล้ว" หญิงสาวเริ่มเสียงค่อย

เพื่อนชายตะคอกใส่ "เธอจะบ้าเหรอ! รู้แค่คำว่าโอปป้าก็เรียกว่ารู้ภาษาเกาหลีเนี่ยนะ? เธอกล้าไปแปลให้พวกเขาฟังได้ไง! มั่นเกินไปแล้ว!"

หญิงสาวเริ่มหว่านล้อม "ยะ ยังไงเขาก็คงไม่ได้พูดอะไรดีหรอก เขาต้องสบถอยู่แน่ๆ ฉันสัมผัสได้ถึงอารมณ์ของเขา!"

อย่างไรก็ตาม บทสนทนาฝั่งนี้ไม่มีใครสักคนที่สนใจ พวกเขามัวแต่ยุ่งวายกับการกระทืบคนอยู่!





=========================

[1] ต้นฉบับคือ 棒子 (bàng zi) เป็นคำที่ชาวจีนเรียกคนเกาหลีแบบเหยียดๆ ปัจจุบันถ้าจะสื่อว่าคนเกาหลีจะใช้คำว่า 韩国 (Hán guó) แทน

[2] ฮันรยูสตาร์ คือ คำเรียกดาราเกาหลีที่ดังในต่างประเทศ

*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./5.md)