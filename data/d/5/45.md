##บทที่ 445 : บทสรุปของไวรัส! ความเสียหายมหาศาล!
เภทภัยจากแพนด้าจุดธูปยังคงแพร่ไปทั่วเกาหลีใต้!

โซลล่มสลาย!

พูซานล่มสลาย!

อินชอนล่มสลาย!

คยองจูล่มสลาย!

ทั่วทั้งประเทศล้วนไม่ได้รับการยกเว้น ขอเพียงมองเห็นได้บนแผนที่ของประเทศเกาหลี ต่างก็ถูกโจมตีอย่างหนัก สถานการณ์ยิ่งมายิ่งคับขัน ศูนย์วิจัยไวรัสคอมพิวเตอร์เลิกส่งสัญญาณเตือนระดับสีแดงอีกต่อไป เพราะคอมพิวเตอร์ของทางศูนย์วิจัยฯ เกาหลีจำนวนสิบสามเครื่องติดเชื้อไวรัสแพนด้าจุดธูปสายพันธ์ุที่เจ็ดสิบเอ็ดไปเรียบร้อย! ในที่สุด ฝ่ายเกาหลีก็ไร้หนทางรับมือกับไวรัสตัวนี้ ได้แต่รีบร้องขอความช่วยเหลือจากทั่วโลก ขอให้มหาอำนาจทั้งหลายช่วยกันแกะรหัสไวรัสคอมพิวเตอร์ตัวนี้ ชัดเจนว่าพวกเขาทำงานหนักจนตาเป็นสายเลือดแค่ไหนแล้ว!

ทั่วโลกเองก็ใช่ว่าจะอยู่ในความสงบสุข

แพนด้าจุดธูปได้บุกเข้ารัสเซีย อเมริกา จีน และทุกประเทศทุกพื้นที่ แม้จะไม่ได้ติดเชื้อหนักหนาสาหัสอย่างในเกาหลี และสามารถแก้ไขได้ทันท่วงที

นี่คือสงครามรูปแบบหนึ่ง!

สงครามระหว่างแพนด้าจุดธูปกับโลกมนุษย์!

ล่วงวันที่ห้าหลังตรุษจีน ตีสี่ยี่สิบห้าในเวลาของประเทศจีน ฝ่ายอเมริกาได้ลงมือแล้ว!

ฝ่ายศูนย์วิจัยไวรัสทางอินเทอร์เน็ตของสหรัฐอเมริกาประกาศว่า สามารถจัดการไวรัสแพนด้าชุดแรกสำเร็จแล้ว คือสายพันธุ์ที่สี่ สิบเจ็ด ยี่สิบ ยี่สิบหก และเจ็ดสิบแปด โดยจัดทำตัวแอนตี้ไวรัสออกมาให้ดาวน์โหลดไว้แล้ว ครั้งนี้เกียรติยศตกเป็นของบริษัทแอนตี้ไวรัสกับเหล่าหน่วยรักษาความปลอดภัยร่วมกัน

ไวรัสกลายพันธุ์ทั้งหกตัวนี้ ความจริงเป็นกลุ่มเดียวกัน พูดง่ายๆ คือ แม้ว่าจะมีลักษณะวิธีการโจมตีแตกต่างกันไป แต่เนื้อในล้วนเหมือนกัน ฝ่ายอเมริกาค้นพบวิธีจัดการไวรัสตัวหนึ่ง หลังจากนั้นจึงสามารถออกโปรแกรมจัดการไวรัสทั้งกลุ่มนี้ออกมาได้!

การแพร่กระจายได้รับการควบคุมในระดับหนึ่ง ฝ่ายอเมริกาออกหน้าช่วยเกาหลีใต้เต็มความสามารถ แม้จะยังนับว่าห่างไกล ไม่ถึงกับพลิกสถานการณ์กลับมาได้ก็ตาม ไวรัสที่ถูกไขรหัสมีไม่ถึงหนึ่งในสิบส่วน แต่ก็เป็นคล้ายยากระตุ้นเข็มหนึ่งให้หัวใจของรัฐบาลเกาหลีและเหล่าประชาชนเชื่อมั่นยิ่งขึ้น!

วันที่หก ฝ่ายเกาหลีใต้จัดการไวรัสได้ด้วยตนเองอีกสี่สายพันธุ์

บ่ายวันที่หก ศูนย์วิจัยไวรัสคอมพิวเตอร์รัสเซียได้ประกาศว่าสามารถแก้ไขและออกตัวเสริมเพื่อป้องกันไวรัสได้อีกหกสายพันธุ์ กลายเป็นภารกิจ ‘เพื่อมนุษยธรรมต่อเกาหลีใต้’

คืนวันที่หก ฝ่ายญี่ปุ่นประกาศว่าจัดการได้อีกสามสายพันธุ์

คืนเดียวกัน ญี่ปุ่นประกาศอีกครั้งว่าสามารถจัดการเพิ่มได้อีกหนึ่งสายพันธุ์

ตกดึกเข้ารุ่งสางวันที่เจ็ด ฝ่ายอเมริกันประกาศออกมารวดเดียวว่าแก้ไขไวรัสเพิ่มได้อีกยี่สิบสายพันธุ์

เช้าวันที่เจ็ด บริษัทผลิตระบบปฏิบัติการคอมพิวเตอร์ที่ใหญ่ที่สุดในโลกก็มีแพทช์ออกมา เพื่อป้องกันการบุกรุกของไวรัสแพนด้าจุดธูป ก่อนจะมีแพทช์รวมให้ดาวน์โหลดต่ออีกครั้ง

เที่ยงของวันที่เจ็ด เกาหลีเหนือออกประกาศว่าสามารถจัดการไวรัสแพนด้าจุดธูปลงได้เจ็ดสิบห้าสายพันธุ์ จากนั้น...จากนั้นก็ไม่มีจากนั้นแล้ว แม้แต่ประเทศที่มีความสัมพันธ์อันดีกับเกาหลีเหนือยังไม่เชื่อเรื่องนี้เลยด้วยซ้ำ

อินเดียกับฟิลิปปินส์เข้ามาร่วมวงด้วย ดูเหมือนที่ยืนของเกาหลีในเวทีโลกจะไม่เลวนัก ประเทศในโลกใบนี้ยังคงมีขนาดเท่าเดิม เพียงแต่ความสัมพันธ์ทางการทูตมีข้อแตกต่างอย่างยิ่ง เพราะโลกเปลี่ยนไปแล้ว ประวัติศาสตร์ก็มีความเปลี่ยนแปลงเพียงเล็กน้อย ในแง่มุมนี้ ความสัมพันธ์ระหว่างประเทศจึงย่อมแตกต่าง บางประเทศที่จางเย่จำได้ว่ามีความสัมพันธ์ไม่ดีนัก ในโลกนี้กลับสนิทกันไม่เลว แน่นอน นี่อาจเป็นเพียงหน้าฉาก

กำจัดเชื้อ!

แก้รหัส!

ออกตัวเสริม!

ทั่วโลกร่วมมือกันกำจัดไวรัสแพนด้าจุดธูป!

ทุกคนเชื่อมั่นว่าไวรัสจะถูกแก้ไขได้โดยไว แม้แต่จางเย่ยังรู้ว่าโค้ดที่เจาะไม่ได้จะไม่มีจริง ความจริงที่แพนด้าจุดธูปนี้จะแพร่กระจายออกมาได้มากขนาดนี้นับว่าเกินกว่าที่จางเย่คาดคิดสุดๆ ในโลกใบก่อน แพนด้าจุดธูปไม่ได้มีความสามารถขนาดนี้ ติดเชื้อไปเพียงไม่กี่ล้านเท่านั้นเอง ทั้งจำกัดแค่ไม่กี่มณฑลของประเทศจีน จางเย่คิดว่าที่ไวรัสแพร่กระจายได้อย่างรวดเร็วและเป็นวงกว้างเช่นนี้ สาเหตุคือการเพิ่มขึ้นของไวรัสกลายพันธุ์ ในโลกของจางเย่นั้น ไวรัสที่กลายพันธุ์ใช้เวลาแพร่กระจายอย่างยาวนาน ด้วยแฮกเกอร์และเหล่าผู้สร้างค่อยๆ พัฒนาตัวโค้ดเพื่อเป้าหมายเจาะจง แต่ในเมื่อจางเย่มีโค้ดทุกตัวอยู่กับตัว เขาจึงปล่อยออกมาอย่างรวดเร็วในไม่กี่ชั่วโมง นี่คือเหตุผลที่ระบบอินเทอร์เน็ตของเกาหลีล่มสลายลงอย่างรวดเร็ว

ทว่าอีกครั้งหนึ่ง นี่นับเป็นเหตุผลที่กระตุ้นความตื่นตกใจต่อชนชาวโลก ทำให้เกิดความร่วมมือขององค์กรป้องกันและปราบปรามไวรัสของแต่ละประเทศ รวมถึงเหล่าแฮกเกอร์ชั้นเซียนมาช่วยกันจัดการไวรัสตัวนี้ มาเร็วย่อมต้องไปเร็ว มีข้อดีต้องมีข้อเสีย ในเมื่อจางเย่นับว่าได้ผลลัพธ์ที่ต้องการแล้ว ก็ถึงเวลา ‘อำลา’ เสียที จางเย่พึงพอใจกับผลการดำเนิน ‘ธุระ’ นี้ที่สุด! อย่างน้อยเขาก็ไม่ได้น้อยหน้าไวรัสแพนด้าฯ ต้นฉบับ!

เวลาผ่านไปทีละน้อย

ในที่สุด รุ่งเช้าของวันที่แปด องค์กรวิจัยและป้องกันไวรัสคอมพิวเตอร์โลกออกมาประกาศว่า ไวรัสแพนด้าจุดธูปและตัวกลายพันธุ์นั้นได้รับการแก้ไขหมดแล้ว ส่วนตัวเสริมสำหรับจัดการไวรัสถูกปล่อยออกมาให้พร้อมดาวน์โหลดฟรีทั่วโลก ต่อจากนี้ไวรัสแพนด้าตัวนี้จะไม่สามารถสร้างความวุ่นวายต่อโลกใบนี้ได้อีก!

ข่าวนี้ออกมาทันการณ์นัก แต่ขณะเดียวกัน ก็นับว่าสายไปมาก

คอมพิวเตอร์ที่ติดไวรัสค่อยๆ ทยอยถูกกู้คืนมาทีละเครื่อง!

ประชาชนชาวเกาหลีนับไม่ถ้วนต่างดีใจจนน้ำตาอาบสองแก้ม!

ห้าวันแล้ว! ตั้งห้าวัน! ห้าวันแห่งความมืดมิดไร้แสงตะวัน!

"ทำไมเพิ่งมากันนะ!"

"รอพวกคุณอยู่นานมาก! ในที่สุดก็เรียบร้อย!"

"ชนะแล้ว!"

"พวกเราชนะแล้ว!"

"จัดการแพนด้านี่ได้สักที!"

"ไอ้แพนดาสมควรตาย! ก็แค่ด่าประเทศเอ็งไม่กี่คำไม่ใช่เรอะ แค่บุกเว็บพวกเอ็งไม่กี่แห่งเอง ไม่ได้เสียหายอะไรมากสักหน่อย ทีพวกเอ็งล่ะ? หา? ไม่เห็นต้องลงมือหนักขนาดนี้เลย! แม่*จะฆ่ากันให้ตายรึไงวะ!"

"สวรรค์ ฉันได้เล่นเน็ตแล้ว ไม่คิดเลยว่าแค่ได้เล่นเน็ตจะทำให้ใจเต้นตึกตักแบบนี้ ขอบคุณสวรรค์ ขอบคุณทุกประเทศที่ร่วมมือกัน!"

"แพนด้าสมควรตาย! ทั้งชีวิตฉันแม่*ไม่อยากเห็นแพนด้าอีกแล้ว น่ากลัวฉิ*หา*!"

"อย่าพูดคำว่าแพนด้าสิวะ แค่ฉันได้ยินสองคำนี้ก็จะไม่ไหวล่ะ อย่าพูดอีกเลย อย่างน้อยพวกเราก็ชนะแล้ว"

ชนะแล้ว?

ทางการเกาหลีใต้เงียบกริบ!

ศูนย์ไวรัสของเกาหลีใต้ก็เงียบกริบ!

เผชิญหน้ากับไวรัสแพนด้าจุดธูปตัวนี้ พวกเขาไม่มีโอกาสตอบโต้เลยตั้งแต่ต้นจนจบ ครั้งนี้นับว่าได้รับความเสียหายใหญ่หลวง สร้างความถดถอยทางเศรษฐกิจอย่างยิ่ง หากนี่เรียกว่าเป็นชัยชนะ อย่างนั้นก็ต้องเป็นเรื่องตลกอันดับหนึ่งในใต้หล้า! แฮกเกอร์อีกฝ่ายแค่ส่งไวรัสตัวหนึ่งออกมา ก็กวาดล้างเรียบไปทั่วแผ่นดิน จนพวกเขาต้องพึ่งพาทรัพยากรและบุคลากรทั่วโลกเพื่อกำจัดไวรัส ..มีชัยชนะใดต้องสูญเสียเพียงนี้ด้วยหรือ?

เรื่องนี้ไม่ใช่ชัยชนะแม้แต่น้อย!

คนที่มีสายตาล้วนแต่เห็นว่า ครั้งนี้คือความพ่ายแพ้ย่อยยับ!

วันนี้ จะถูกจารึกลงบนประวัติศาสตร์ว่านี่ คือความเสียหายจากการถูกโจมตีด้วยไวรัสครั้งยิ่งใหญ่ที่สุดของเกาหลี เหล่าหน่วยงานผู้เกี่ยวข้องต่างเรียกขานช่วงเวลานี้ว่า ‘ห้าวันแห่งความมืด’!

ไวรัสถูกกดข่มไว้ได้แล้ว

ทว่ายังมีงานที่ต้องทำอย่างต่อเนื่อง

เศษซากไวรัสที่หลงเหลือถูกกวาดล้าง ความเสียหายทางเศรษฐกิจได้รับการประเมิน แม้จะพบหนทางแก้ไข แต่ความเสียหายทางเศรษฐกิจและผลกระทบต่อความเชื่อมั่นของชาวเกาหลีใต้นั้นเกิดขึ้นไปแล้ว ซึ่งไม่ใช่สิ่งที่จะถูกกวาดทิ้งไว้ใต้พรมได้ง่ายๆ แม้แต่ตอนนี้ ทางศูนย์วิจัยยังคงไม่ยกเลิกคำเตือนระดับสีแดงต่อแพนด้าจุดธูป เพราะเกรงว่าไวรัสกลายพันธุ์ตัวใหม่จะปรากฏขึ้นอีกครั้ง!

"หาตัว ‘2’ ไม่เจอเรอะ?"

"จับมันเร็วๆ เข้าสิ!"

"ไอ้ ‘2’ มันอันตรายเกินไปแล้ว!"

"ทางการมัวทำอะไรอยู่! ไม่เหลือยอดฝีมือสักคนเลยรึไง? จับมันสิ! ค้นหาตัวมัน! ลากตัวมันออกมา! มัวคอยอะไรอยู่?"

"ต้องแก้แค้นให้ได้!"

"ยังจะมาร่ำร้องอะไรกันอีก บทเรียนก่อนหน้ายังไม่พอ?"

"นั่นสิ ฉันว่าอย่าไปยุ่งกับหมอนั่นเลยน่า หมอนั่นบัดซบผิดมนุษมนานะ! ถ้าเกิดมันคิดจะให้บทเรียนพวกเราอีกรอบ ใครจะไปรับมือไหว!"

ประชาชนชาวเกาหลีถกเถียงกัน ต่างมีทุกมุมมอง!

พวกเขาไม่รู้ว่า ทุกอย่างที่พวกเขาร่ำร้องนั้นถูกทุกประเทศจัดการเรียบร้อยแล้ว แต่จะให้ทำอย่างไรได้? จะให้ตรวจสอบหาตรงไหน? พวกเขาก็อยากจับตัว ‘2’ เหมือนกัน! แต่ดันไม่มีเบาะแสเลยสักอย่าง! ถึงจะรู้ว่าเขาเป็นคนจีน แต่ใครไม่รู้บ้างว่าจีนมีคนเยอะขนาดไหน? มีประชากรมากขนาดนั้น เบาแสะสายนี้ไร้ประโยชน์แม้แต่นิดเดียว!

หลายชั่วโมงต่อมา

หลังศึกแพนด้าจุดธูป รัฐบาลเกาหลีไม่มีทางปกปิดอีกต่อไป พวกเขาได้แต่ออกประกาศถึงความเสียหายด้านเศรษฐกิจที่ประเทศได้รับต่อสาธารณะชน ความเสียหายที่เกิดจากแพนด้าจุดธูปกับแพนด้าที่กลายพันธุ์!

ดูจากข้อมูลที่ติดเชื้อไปสิ!

ดูจากความเสียหายทางเศรษฐกิจแต่ละรายการสิ!

ณ วินาทีนี้ ทั่วทั้งโลกต้องให้ความสนใจแล้ว!

มีบางคนพอจะคาดเดาได้ แต่มีอีกคลายคนที่ไม่รู้ว่าไวรัสตัวนี้สร้างความเสียหายได้แค่ไหน พวกเขาเพียงแต่รู้สึกว่าในเมื่อมีแพทช์ฆ่าไวรัสแล้ว ทุกอย่างคงดีขึ้น ไม่มีภาพรวมใดที่พวกเขาสนใจ ทั้งไม่รู้ว่าเหตุการณ์นี้ร้ายแรงขนาดไหน แต่เมื่อตัวเลขถูกประกาศออกมา ทุกคนต่างต้องตะลึงงัน!

นี่...คือความเสียหายของเรา?

เป็นไปได้ยังไง! น่ากลัวเกินไปแล้ว!

ก่อนการปรากฏตัวของแพนด้าจุดธูป ไม่มีใครคิดว่าไวรัสคอมพิวเตอร์ขนาดไม่กี่ร้อยกิโลไบต์จะสามารถสร้างความเสียหายต่อประเทศที่มีความก้าวหน้าทางเทคโนโลยีได้ขนาดนี้!

ควรทราบว่า การโจมตีของผู้ก่อการร้ายในโลกเมื่อหลายปีก่อน ฆ่าคนไปเป็นจำนวนมาก ทั้งยังก่อให้เกิดความเสียหายทางเศรษฐกิจเช่นกัน แต่เมื่อตัวเลขปรากฏในตอนนี้ ความเสียหายทางเศรษฐกิจของไวรัสแพนด้าตัวนี้กลับสูงยิ่งกว่านั้นมากโข!

นี่มันยังเป็นไวรัสอยู่รึเปล่า?

ทำไมแม่*มันยิ่งกว่าขีปนาวุธนิวเคลียร์ฟะ!

แค่ไวรัสตัวเดียว ทำให้มหาอำนาจประเทศหนึ่งต้องเกิดความเปลี่ยนแปลงพลิกฟ้าคว่ำดิน ณ ขณะนี้ ทั่วโลกต้องจดจำ ‘แพนด้าจุดธูป’ ต้องจดจำบุคคลอันตรายที่ชื่อว่า ‘2’!





*-*-*-*-*-*-*-*-*-*-*-*-*-*-*-*


[Go To Next Chapter]( ./46.md)