##บทที่ 436 : ไวรัสบุก!
เดี๋ยวนะ!

ทุกคนที่ให้ความสนใจกับเรื่องนี้กำลังรอคอยอยู่!

TOM (UK) : คนล่ะ?

YOYOT (US) : เหมือนจะหนีไปแล้ว…

ลูว์ฟ (RUS) : เจ้า ‘2’ นั่นน่ะพอถอยออกไปจากเว็บทางการของเกาหลีก็ไม่ปรากฏตัวอีกเลย..อะไรเนี่ย? ไหนจะเพิ่งทิ้งข้อความประกาศศึกไว้ แต่ดันไม่โผล่หัวออกมาอีกเนี่ยนะ? หรือว่าโดนพวกเกาหลีเจอตัว? ย้อนรอยหาได้รึเปล่านะ?

ฟูจิวาระ (JAP) : ยังรอเล่นด้วยอยู่เนี่ย ทำไมไม่มาต่อล่ะ?

ลูว์ฟ (RUS) : คงไม่ใช่แค่บลัฟกันเล่นๆ หรอกนะ?

YOYOT (US) : แฮกเกอร์ระดับนี้ไม่หรอก..มั้ง?

TOM (UK) : เฮ้พวก ถ้าหมอนั่นไม่มาจริงๆ ทุกคนคงพูดไม่ออกแหงๆ

พวกเขาเป็นแฮกเกอร์อันดับต้นๆ ของวงการ ที่ต่างแบกรับชื่อของตัวเองไว้ นอกจากในวงน้อยๆ นี้แล้ว ยังมีแฮกเกอร์อีกจำนวนมากจากทั่วโลกกำลังถกเรื่องนี้กัน สงครามแฮกเกอร์ระดับชาติที่สิบปีไม่พานพบนี้ บรรดายอดฝีมือทุกคนต่างไม่เพิกเฉยแน่นอน!

นี่คือสมรภูมิ สมรภูมิที่ลึกล้ำสุดหยั่งถึง!

มียอดฝีมือที่ร่วงหล่น และมีแฮกเกอร์ในสมรภูมิหน้าใหม่สร้างชื่อได้ในชั่วข้ามคืน!

ตอนนี้ สมรภูมิแห่งนี้มียอดฝีมือที่ก่อนหน้านี้ไม่เคยได้ยินชื่อมาก่อนปรากฏตัวแล้ว ไม่ว่าจะหน้าใหม่ฝั่งเกาหลีอย่าง ‘เจิน’ หรือทางฝั่งจีนอย่าง ‘FAN’ แล้วยังตอนนี้ที่มี ‘2’ เพิ่มมาอีกคนหนึ่งด้วยอีก

คนส่วนใหญ่ต่างสงสัยสุดๆ ว่า ‘2’ เข้าโจมตีแล้วถอยออกมาได้อย่างไร!? สาเหตุที่ให้ความสนใจถึงเพียงนี้ เพราะทุกคนเห็นว่าเรื่องนี้โคตรเหลือเชื่อ! ‘2’ เป็นแค่คนตัวคนเดียว ทั้งไม่เหมือนจะเป็นคนของหน่วยกำกับฯ พวกเจ้าหน้าที่รัฐหรือบริษัทรักษาความปลอดภัยเลยสักนิด เขาควงทวนควบม้าบุกตะลุยเข้าไปคนเดียวจะไปทำอะไรได้? ต่อให้มีสามเศียรหกกร ก็ไม่สามารถสร้างการสวนกลับอะไรได้มากนัก ไม่อาจทำอะไรร้ายแรงกับพวกเกาหลีได้เลย อย่าว่าแต่ทางฝ่ายเกาหลีมียอดฝีมือจำนวนมาก ถึงกับมากกว่ายอดฝีมือฝั่งจีน! อีกทั้ง ‘2’ ต้องรบในสนามที่ไม่คุ้นเคย ต้องพบทั้งฝ่ายผู้ดูแลเว็บไซต์ของรัฐบาลและเหล่าบริษัทรักษาความปลอดภัยตั้งทัพป้องกันและไล่ล่า แถมตอนนี้พวกแฮกเกอร์เกาหลีเองก็กลับมาในถิ่นแล้ว ทั้งยังวางแหฟ้าตาข่ายดินรอดักจับตัวของ ‘2’ เอาไว้เสร็จสรรพ! ในเมื่อทางฝ่ายเกาหลีวางทัพรอล้อมจับ ‘2’ เอาไว้แล้ว ‘2’ ยังจะเข่นฆ่าเข้าไปได้อย่างไร? แค่ด้านภูมิประเทศก็เป็นฝ่ายรองแล้ว! หลายคนไม่มีหวังกับเขาเอาเสียเลย ล้วนแต่คิดว่าการที่เขาลั่นปาก ‘มาตรแม้นอยู่ไกลจักต้องตาย’ นั้นออกจะเหิมเกริมเกินไป เดี๋ยวพอถึงเวลาก็ทำอะไรไม่ได้อยู่ดี กลายเป็นหัวข้อชวนหัวไม่พอ ยังทำลายขวัญกำลังใจของฝ่ายจีนไปด้วยอีก

JIN : ไม่มาแล้ว?

59-V : รอกันมาตั้งชั่วโมงแล้วนะ!

เจิน : กลัวพวกเรารึเปล่า? เลยไม่กล้ามาล่ะมั้ง?

59-V : น่าจะงั้น พวกเรามีคนรอต้อนรับหมอนั่นเยอะขนาดนี้ หมอนั่นไม่โง่หรอก ต้องรู้ว่ามาแล้วโอกาสรอดน้อยแน่ๆ นี่ JIN งั้นตอนนี้จะเอายังไง? นายเป็นแม่ทัพศึกนี้ นายตัดสินใจ

JIN : รออีกหน่อยเถอะ ฉันสังหรณ์ใจไม่ค่อยดี

เจิน : นายคิดมากไปรึเปล่า?

JIN : ฉันหวังว่าจะเป็นอย่างนั้นนะ เพราะมันสงบเกินไป สงบจนไม่ปกติ


……..


ประเทศจีน หน่วยกำกับควบคุมความปลอดภัยทางข้อมูลข่าวสารในอินเทอร์เน็ต

ที่หน่วยหนึ่ง

ต่งจื้อเฉียงถาม "หมอนั่นเคลื่อนไหวอยู่อีกไหม?"

"ไม่เลยครับ" เหมิงอี้ตอบกลับ "นานพอสมควรแล้วครับ"

ต่งจื้อเฉียงรับคำครั้งหนึ่ง "ไม่รู้จริงๆ ว่าหมอนั่นต้องการอะไร แต่ยังไงก็ไม่เกี่ยวกับเรา พุ่งความสนใจไปที่ความรับผิดชอบของตัวเองก็พอ อย่าเสียสมาธิ"

เหมิงอี้ "รับทราบ"

จางเอ่อร์ "รู้แล้วครับหัวหน้า"

ฟางเสียวสุ่ยตื่นเพราะเสียงของพวกเขา เธอเงยหน้าขึ้นจากโต๊ะก็เหลือบมองครั้งหนึ่ง

สรุปแล้ว ‘2’ ไปที่ไหน?

เจ้าแฮกเกอร์นั่นสรุปแล้วเป็นเทพองค์ไหนกันแน่?

เงื้อขวานรอท่าไว้ขนาดนี้ สรุปกลับไม่เกิดอะไรขึ้นเนี่ยนะ?


…….


ทางฝ่ายประชาชนชาวจีน

"ท่านเทพเสด็จแล้ว!"

"ท่านเทพ ‘2’ ไปไหนแล้วอะ?"

"ฉันยอมนอนดึกนั่งรอนั่งเฝ้าเชียวนะ ทำไมไม่เกิดอะไรขึ้นสักทีอะ?"

"อย่าเร่งสิ เขาอาจจะเตรียมทำเรื่องใหญ่อยู่ก็ได้นะ"

"ถูกต้อง ต้องใช่แน่ๆ"

"เตรียมมาชั่วโมงหนึ่งเนี่ยนะ?"

"ทำไมฟ้าร้องเสียงดังฝนบางเบาแบบนี้ล่ะ! ท่านเทพ ‘2’ ไม่ออกแรงเลย!"

แฮกเกอร์จีนที่เข้าโจมตีฝ่ายตรงข้าม ตอนนี้มีแค่ ‘2’ เท่านั้น เขาเป็นคนแรกที่ชูธงปฏิบัติการขึ้น ทั้งที่มีตนเองเพียงคนเดียว ดังนั้นทุกคนจึงพุ่งความสนใจกับตัวตนของแฮกเกอร์ลึกลับคนนี้สุดๆ ไม่ว่าจะการคาดเดาสารพัด คำวิจารณ์ คำตำหนิ ด่าทอ ล้วนลอยว่อยเต็มไปหมด

จางเย่กำลังทำอะไร?

แน่นอนว่าต้องกระทำการที่ไม่อาจพบหน้าผู้คนได้น่ะสิ!

อาชีพแฮกเกอร์กับดารานั้นอยู่กันคนละขั้ว งานของดาราอาศัยอะไร? อาศัยว่าต่อให้มีหรือไม่มีเรื่องมีราวก็ต้องหมั่นออกมาแหกปากเข้าไว้ ถึงขนาดที่ถ้ามีอะไรเกิดขึ้นในห้องน้ำก็ยังอยากให้คนทั่วโลกรับรู้ แต่แฮกเกอร์น่ะหรือ? โดยเฉพาะแฮกเกอร์ที่เขียนไวรัส ก็ทำได้แต่หลบๆ ซ่อนๆ ไม่เห็นแสงเดือนตะวันไปน่ะสิ หากมีอะไรนิดอะไรหน่อยแล้วออกมาแหกปากล่ะก็ อย่างนั้นวันรุ่งขึ้นคงมีคนมา ‘ขอเช็กมิเตอร์’ ที่บ้านแน่!

ต้องทำตัวสงบเสงี่ยมเรียบร้อยเข้าไว้!

ไพ่ใหญ่น่ะต้องออกหลังสุดสิ!

จางเย่ทุ่มสมาธิให้กับคอมพิวเตอร์ตรงหน้า ตอนนี้เขาควบคุมคอมพิวเตอร์ของพวกเกาหลีเอาไว้ได้สิบเครื่องแล้ว หาจากไหน? ก็หาจากพวกกระดานสนทนาที่พวกนี้เข้าไปด่าฉอดๆ กันอยู่นั่นแหละ อาศัยทางชื่อทะเบียนผู้ใช้บ้าง อาศัยทางอีเมลบ้าง สิบเครื่องนี้จึงถูกจางเย่ยึดไว้อย่างสมบูรณ์ เรียกว่า ‘เป็นโรงเพาะเชื้อไวรัส’ ทั้งยังเป็นคอมพิวเตอร์กลุ่มแรกที่ได้รับเชื้อ ต่อจากนี้ไปเขาจะใช้เครื่องเหล่านี้เป็นตัวกระจายไวรัส ชัดเจนว่าสำหรับเรื่องนี้ จางเย่ไม่เคยได้ทดลองที่ไหนมาก่อน

แพนด้าจุดธูปฝังตัวแล้ว!

เครื่องที่หนึ่ง : ไวรัสทำงานอัตโนมัติ ติดเรียบร้อย!

เครื่องที่สอง : ไวรัสปะทะไฟร์วอล ผ่านไปได้ ติดเรียบร้อย!

เครื่องที่สาม : ไวรัสถูกโปรแกรมแอนตี้ไวรัสชื่อ CA แจ้งเตือนว่าเป็นโปรแกรมที่ไม่รู้จัก จางเย่ที่สามารถควบคุมคอมพิวเตอร์นั้นไว้ได้หมดแล้วเห็นจากทางหน้าจอของตัวเองว่า ชาวเกาหลีคนนั้นกดปุ่มฆ่าไวรัสอยู่ แต่กลับไม่สำเร็จเสียที จึงสั่งขังไวรัสเอาไว้ แพนด้าจุดธูปถูกจำกัดความเคลื่อนไหว ทว่าก่อนถูกขัง ชุดคำสั่งได้ทำงานไปหมดแล้ว เมื่อผู้ใช้คนนั้นเห็นว่าไม่มีอะไรแจ้งเตือนขึ้นอีกก็ปิดหน้าจอไป กลับเข้าเกม ไม่ได้สนใจอะไรอีก แต่ความจริงแล้วคอมพิวเตอร์เครื่องนี้นับว่าติดเชื้อไปเรียบร้อย!

เครื่องที่สี่ : ติดเรียบร้อย!

เครื่องที่ห้า : การฝังตัวล้มเหลว อาจเป็นเพราะคอมพิวเตอร์เครื่องนี้มีโปรแกรมหรือฮาร์ดแวร์ที่ขัดแย้งกันบางอย่าง แพนด้าจุดธูปจึงไม่สามารถทำงานต่อได้

เครื่องที่หก : ติดเรียบร้อย!

เครื่องที่เจ็ด : ฝังตัวล้มเหลว อีกฝ่ายไม่ได้ใช้ระบบปฏิบัติการทั่วไป แพนด้าจุดธูปจึงไม่สามารถทำงานได้

เครื่องที่แปด : ติดเรียบร้อย!

เครื่องที่เก้า : ไวรัสฝังตัวแล้ว แต่ยังไม่แสดงผลชั่วคราว

เครื่องที่สิบ : ติดเรียบร้อย! เริ่มต้นส่งไวรัสออกไปผ่านทางระบบส่งอีเมล

จางเย่วางใจแล้ว ในสิบเครื่องมีติดไปเจ็ด ซึ่งกำลังเริ่มทำการแพร่กระจายไวรัส มีเครื่องหนึ่งยังไม่ทราบสถานะ ส่วนอีกสองเครื่องนั้นไม่สามารถฝังตัวเข้าไปได้ ทว่าอัตราการติดเชื้อนี้นับว่าสูงจนน่าตกใจ นอกจากซอฟต์แวร์ที่มีความขัดแย้งกับตัวแพนด้าจุดธูปหรือใช้ระบบปฏิบัติการนอกกระแสแล้ว คอมพิวเตอร์ส่วนใหญ่แทบไม่สามารถป้องกันการรุกรานของไวรัสนี้ได้เลย! ตอนแรกจางเย่ก็กังวลอยู่ว่าในฐานข้อมูลของไวรัสจะมีรูปแบบโปรแกรมนี้แล้ว โชคดีที่จนถึงปัจจุบันนี้มันยังไม่เคยปรากฏขึ้น ไฟร์วอลและโปรแกรมแอนตี้ไวรัสในโลกนี้ไม่มีทางป้องกันแพนด้าจุดธูปได้เลย!

พวกแกเสร็จแน่!

ได้เวลาคิดบัญชีแล้ว!

จางเย่บุกลึกเข้าไปถึงเว็บบอร์ดและเว็บไซต์เกาหลีที่กำลังด่าชาติจีนอยู่ทันที รวมไปถึงเว็บไซต์บริษัทที่อีอันอ๊กสังกัด เริ่มการวางกับดักไว้แล้ว!

ฆ่า!

ฆ่า!

ฆ่า!


……


เจิน : พวกเราบุกกันเถอะ!

59-V : รออยู่แบบนี้ก็ไม่มีประโยชน์ ไอ้ ‘2’ นั่นสงสัยจะไม่มาต่อ พวกเราบุกตีเมืองจีนเลยดีไหม? ฉันง่วงแล้ว นั่งดูแต่บอร์ดมาครึ่งวันแล้วเนี่ย

JIN เงียบไปครู่หนึ่ง : เอาล่ะ เอาตามนั้นเถอะ อย่างไรเราก็ต้องรบ หยุดมือลงไม่ได้ คราวนี้เราจะให้มันได้เห็นดีกัน! ต่อไปทั้งหน่วยกำกับฯ จีน แฮกเกอร์ และพวกผู้เชี่ยวชาญการป้องกันระบบเครือข่ายพอเห็นแฮกเกอร์เกาหลีเราจะต้องรีบหลบแน่! เอาล่ะ ทุกคนจัดทีม! บุกได้!

เจิน : เหอๆ ฉันจะไปจัดการไอ้ ‘FAN’ นั่นเอง

JIN : ระวังตัวด้วย

แฮกเกอร์ของเกาหลีจัดการโจมตีชุดใหญ่ออกมาอีกแล้ว!

หน่วยกำกับฯ ของจีนส่งสัญญาณเตือนอีกครั้ง!

เหมิงอี้หน้าถอดสี "ไม่ดีแล้ว มันมากันอีกแล้ว!"

ต่งจื้อเฉียงหันหน้ากลับมา "เจ้าหน้าที่ฟ่าน! มีแต่คุณเท่านั้น!"

ฟ่านอิงอวิ๋นอ้าปากหาว ลุกขึ้นมาบิดขี้เกียจก่อนไปนั่งประจำที่ "ไอ้พวกลูกหลานเปร*นี่ไม่ปล่อยให้นอนกันบ้างเลย!"

ฟางเสียวสุ่ยกับเจ้าหน้าที่ของหน่วยกำกับฯ คนอื่นๆ ก็กระวนกระวายขณะที่เตรียมการให้พร้อมรบ ทุกคนต่างรู้สึกหนักใจ ไม่ทราบว่าคราวนี้จะรับมือได้หรือไม่!

ฝูงชนที่รอชมสงครามไซเบอร์ครั้งนี้ต่างร่ำร้องกันจ้าละหวั่น!

"แย่แล้ว!"

"ไอ้พวกเว*นั่นกลับมาอีกแล้ว!"

"พวกมันยังไม่ยอมจบอีกเหรอวะ! ห่*เอ๊ย!"

"ไม่ตายไม่ยอมจบกันใช่ไหม?"

"ได้! ในเมื่อไม่ตายไม่ยอมจบก็มาสิไอ้เว*!"

ทว่าขณะนั้นเอง กลับเกิดเหตุที่ทุกคนไม่คาดฝันขึ้น! แฮกเกอร์แนวหน้าคนหนึ่งในฝ่ายเกาหลี 59-V กลับถอนตัวโดยไม่ทราบสาเหตุ!

จากนั้นมีแฮกเกอร์อีกคนหนึ่งตามไปติดๆ!

ตามมาด้วยคนที่สาม ..สี่ ..ห้า!

59-V ออกมาด่า : เชี่*ยายเอ็งสิวะ! ใครส่งไวรัสให้ข้า!

แฮกเกอร์หญิงเกาหลี : ฉันก็ติดไวรัสแล้ว! เครื่องเปิดอะไรไม่ได้เลยค่ะ!

อีกคนหนึ่ง : ไอ้ลูกเต่าบัดซบ! ไวรัสนี่มันอะไรกันวะ! ฉันติดมาได้ยังไง? แค่เปิดเมลเองนะ! 59 นายส่งเชี่*ไรมาให้ฉัน!

59-V : เป็นไปไม่ได้! ฉันส่งเมลให้นายไปตอนไหนกัน?

JIN ตื่นตะลึง : พวกเธอติดกันได้ยังไง? ..ไม่ได้เปิดแอนตี้ไวรัส?

59-V : ฉันเปิดอยู่ตลอด แต่ไฟร์วอลแม่*ไม่แจ้งเตือนห่*อะไรเลย!

JIN : ถอยทัพ! ทุกคนถอยทัพ! ตรวจคอมฯ ของตัวเองด่วน! อย่ารับเมลผิดปกติ!

เจิน : เฮ้ย! ฝีมือใครวะ?

59-V : เชี่* คอมฯ ฉันเสร็จไปแล้ว! อีกเดี๋ยวจะพิมพ์อะไรไม่ออกแล้ว! เป็นฝีมือของไอ้ปีศาจ ‘2’ นั่น!

JIN กล่าว : ทำไมถึงได้รู้ว่าเป็นเขา?

ผายลมอะไร!

ไม่ใช่ไอ้พวกลูกหลานพวกนั้นแล้วจะเป็นใคร!

คอมพิวเตอร์ของพวกเขาเหล่าแฮกเกอร์ที่ติดไวรัสทั้งสิบกว่าคนนั่น ไฟล์ .exe ของพวกเขาถูกเปลี่ยนเป็นรูปแพนด้าตัวหนึ่ง ในมือถือธูปหอมสามดอกที่มีควันธูปลอยออกมาไม่พอ ยังมีตัวอักษรเล็กๆ แถวหนึ่งด้วย!

----- ผู้ใดรุกรานแดนจงหัว มาตรแม้นอยู่ไกลจักต้องตาย!




*-*-*-*-*-*-*-*-*-*-*-*-*-*-*-*-*




[Go To Next Chapter]( ./37.md)