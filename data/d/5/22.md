##บทที่ 422 : พลังของรัศมีแห่งโชค!
เพลงยอดเยี่ยม!

ร้องได้ไพเราะยิ่ง!

สิ่งที่เหนือความคาดหมายของจางเย่คือ หลังการเปิดตัวของเพลงนี้ ผลลัพธ์ไม่ได้เป็นไปตามที่คาดหวัง และด้อยกว่าตอนที่ปล่อยเพลง ‘ขอเธอนั้นอายุมั่นขวัญยืน’ ไปไม่น้อย ความจริงแล้วด้วยเสน่ห์กับชื่อเสียงของจางหย่วนฉี ขอแค่เพลงนั้นดีพอ ย่อมไต่เข้าอันดับท็อปเท็นของทำเนียบเพลงดังในแผ่นดินใหญ่ได้อย่างง่ายดาย แค่ครึ่งชั่วโมงหลังการปล่อยเพลงนี้ออกมา ‘ดอกไม้ของสตรี’ ก็เข้าระดับหนึ่งในสิบได้จริงๆ ยอดจองตอนนี้พุ่งไปถึงหนึ่งหมื่นแปดพันแผ่น ในขณะที่หากเป็นนักร้องธรรมดาทั่วไป ผลลัพธ์เช่นนี้นับว่าดีแทบตายแล้ว ทว่าสำหรับจางหย่วนฉี นี่เพียงแค่ดีกว่าปกติเท่านั้น ถือว่าพอใช้ได้ ซึ่งไม่ได้โดดเด่นอะไรนัก สำหรับจางหย่วนฉีนั้นไม่ใช่นักร้องธรรมดา ในช่วงหลายปีก่อน เธอยังเป็นถึงราชินีแห่งเสียงเพลงในวงการนี้เสียด้วยซ้ำ

ยอดเข้าชมหนึ่งล้านสามแสน

ยอดจองซีดีซิงเกิลหนึ่งหมื่นแปดพัน

ขึ้นอันดับห้าของคำฮิตบนเวยป๋อ

ติดอันดับห้าในทำเนียบเพลงฮอตบนแผ่นดินใหญ่ และทำเนียบเพลงดังทั่วประเทศ (รวมฮ่องกงและไต้หวัน) อยู่ที่อันดับเก้า

คะแนนทุกลำดับเพิ่มขึ้นไม่หยุดหย่อน บันทึกทุกด้านกำลังก้าวหน้าไปเรื่อยๆ เพียงแต่พอดูอันดับ พบว่าไม่ได้ก้าวหน้ารวดเร็วเหมือนเดิมแล้ว แรงต้านข้างหน้าเริ่มมากขึ้นทุกทีๆ

จางเย่ทราบดีว่านี่เป็นเพราะผลจากรายการส่งปี เพลง ‘ดอกไม้ของสตรี’ นี้ได้เปิดตัวในรายการแล้ว มีผลทำให้ยอดผู้ชมของรายการคืนส่งปีเพิ่มขึ้นอย่างมหาศาล ช่วยให้เพลงบทนี้ถูกส่งต่ออย่างรวดเร็ว ก่อให้เกิดผลลัพธ์ที่ยอดเยี่ยม สำหรับจางเย่ที่ได้ขึ้นทำเนียบระดับ C แล้ว ก็เป็นเพราะรายการนี้เช่นกัน ในตลาดมักมีคำกล่าวว่า หลังช่วงเวลาที่ยอดเยี่ยมที่สุดคือความว่างเปล่า บทเพลง ‘ดอกไม้ของสตรี’ ระเบิดพลังไปหมดในรายการแล้ว หลังจากขึ้นเวทีไปเช่นนั้น ย่อมต้องขาดแรงหนุนส่งเสริม ทำให้เพลงใหม่ของจางหย่วนฉีตกอยู่ในสภาพนี้

ทำอย่างไรดี?

แก้ปัญหายากมากซะด้วยสิ

จางเย่รู้สึกกังวลต่อเรื่องค่าชื่อเสียงที่ได้จากเพลงนี้ ไม่คิดเลยว่าเรื่องราวเปลี่ยนผัน ทำเนียบคะแนนยังขาดไปอีกพอสมควร ดูจากทิศทางแล้วตลาดนั้นเป็นสิ่งที่เปลี่ยนไปมาอยู่ตลอดเวลา ไม่ว่าใครก็ยากคาดเดา

เหราอ้ายหมิ่นเห็นรายชื่อในทำเนียบเช่นกัน กล่าวว่า "น่าเสียดาย"

จางเย่กล่าว "นั่นสิ มีคนเคยฟัง ‘ดอกไม้ของสตรี’ ในรายการคืนส่งปีไปแล้วนี่ แม้ว่าพี่สาวจางจะปล่อยเพลงใหม่ออกมา แต่หลายคนคงไม่อยากจะฟังซ้ำเนี่ยสิ ทั้งๆ ที่ถ้าฟัง พวกเขาจะได้รู้ว่าเวอร์ชั่นนี้แตกต่างจากในรายการกันจริงๆ ไม่ว่าจะลักษณะการร้อง ทำนองเพลง อารมณ์ความรู้สึก ล้วนแล้วแต่แตกต่างกันมาก เฮ้อ ผมว่าเราคงทำการตลาดไม่ถึง แต่จะว่าอย่างนั้นก็ไม่ได้ เพราะจะทำการตลาดทางไหนก็ไม่ได้แล้ว นอกเหนือจากนี้ก็ไม่มีปัญหาอะไรอีก"

อย่าว่าแต่อีอันอ๊กนั้นจัดการเรื่องภาพลักษณ์ออกมาได้ไม่เลวเลย คนที่บาดเจ็บออกมาทำการแสดง ย่อมดึงความสนใจของสังคมมาได้ ร่วมกับเรื่องเมื่อสองวันก่อน แม้จะทำให้เกิดภาพลบ แต่กลับสร้างกระแสให้เขา มีหลายคนที่รักอีอันอ๊กมาก และมีหลายคนที่ชิงชังเขามาก ต่างก็ทะเลาะกันเรื่องเขาในเวยป๋อ ดังนั้นเพลงใหม่ของจางหย่วนฉีจึงถูกดึงความสนใจออกไปด้วย

ไม่ได้!

ต้องทำอะไรสักหน่อยแล้ว!

อย่างแรก เพื่อเพลงใหม่ที่เขาเป็นคนแต่ง อย่างที่สอง เขาไม่ต้องการให้ไอ้ลูกเต่าอีอันอ๊กฟื้นคืนกลับมาได้ ถ้าเกิดคนอย่างมันพลิกกลับมาได้ล่ะก็ จะต้องมีเพื่อนร่วมชาติอีกกี่คนกันที่ถูกหลอกเอาเงินไป! โอ๊ะ ไม่ใช่ว่าเขาเพิ่งจะได้สิทธิ์ในการใช้ ‘รัศมีแห่งโชค’ เหรอ? ทำไมถึงไม่ลองดูหน่อยล่ะ? อาจจะมีโชคนำพาอะไรมาให้เห็นก็ได้นะ!

คิดถึงตรงนี้ จางเย่สังเกตเห็นว่าเหราอ้ายหมิ่นไม่ได้สนใจที่เขาแล้วพอดี เขาจึงเปิดหน้าจอเกมขึ้นมา สูดลมหายใจเข้าลึกๆ จิ้ม เปิดใช้งาน "รัศมีแห่งโชค!"

【เปิดการใช้งาน】

【แสดงผลรัศมีแห่งโชค】

วงแหวนแสงอย่างที่เห็นบนศีรษะของเทวดาปรากฏอยู่กลางศีรษะของจางเย่ เปล่งแสงเรืองรอง ถึงแม้ว่าจะสว่างเจิดจ้าขนาดไหน เหราอ้ายหมิ่นกับเฉินเฉินที่อยู่ในห้องด้วยก็มองไม่เห็นอยู่ดี

หนึ่งวินาทีผ่านไป --- ค่าชื่อเสียงลดลงหนึ่งหมื่นจุด

ผ่านไปอีกหนึ่งวินาที --- ค่าชื่อเสียงลดลงอีกหนึ่งหมื่นจุด

แพงเกินไปแล้วนะ! จางเย่รู้สึกเหมือนหัวใจมีบาดแผล ถึงอย่างนั้นเขาก็ยังคงไม่ยอมปิด นี่เพิ่งแค่ไม่กี่นาทีเท่านั้น เพราะโชคดีไม่อาจจะแสดงผลอะไรออกมาได้ทันที หรือโชคนั้นเป็นเรื่องของการสะสมตามเวลา จะมัวพึ่งพาโชคแค่วินาทีเดียวได้อย่างไร ผลของมันอาจจะเกิดขึ้นในที่ห่างไกล ในเวลาไหนก็ได้ และไม่ใช่สิ่งที่จางเย่จะควบคุมได้ แต่เพราะไม่มีใครควบคุมได้ ดังนั้นทิ้งไว้สักพักน่าจะดีกว่า


……


ในขณะเดียวกัน

หอประชุมสักแห่งหนึ่งในพื้นที่ซูหัง

คอนเสิร์ตนั้นจัดอย่างเต็มที่ แม้ว่าผู้ชมหน้าเวทีจะมีไม่ถึงครึ่ง แต่คนที่มาก็คือแฟนคลับที่จงรักภักดีที่สุด บรรยากาศเต็มไปด้วยความรักใคร่อบอุ่น หลายคนโบกแท่งไฟให้กับเขานับไม่ถ้วนเพื่อเชียร์อีอันอ๊ก เด็กหญิงบางคนถึงกับร้องไห้เมื่อได้เห็นว่าอีอันอ๊กยอดดวงใจพันผ้าพันแผลไว้อยู่ ทั้งยังต้องใช้ไม้เท้าค้ำตนเองอีก พวกเธอปวดใจเสียจนต้องร่ำร้องออกมาสุดเสียง

ความจริงแล้วขอแค่เป็นคนที่อยู่ในงานรายการคืนส่งปี ต่างก็ทราบว่าอีอันอ๊กไม่ได้เจ็บหนักอะไร อย่างมากก็เพียงเป็นแผลที่หน้าเล็กน้อย ไม่จำเป็นต้องห่อตัวเองเป็นบ๊ะจ่าง หมอนี่แค่เสแสร้งเพื่อแสดงให้เห็นว่าเขานั้นน่าสงสารขนาดไหน

เพลงที่สิบจบลงแล้ว

"อันอ๊กโอปป้า! สุดยอดมาก!"

"พวกเราจะสนับสนุนคุณตลอดไป!"

"โอปป้า เรารักคุณ!"

"คุณต้องสู้ต่อไปนะโอปป้า!"

"อย่าร้องอีกเลย! ฮือๆๆ! เพิ่งจะหายเองนะ!"

"นั่นสิโอปป้า! คุณทำแบบนี้พวกเรายิ่งปวดใจนะ!"

อีอันอ๊กยืนอยู่กลางเวที ยิ้มน้อยๆ เหมือนกำลังแบกรับความเจ็บปวดเอาไว้ และเปิดปากกล่าวเป็นภาษาจีนว่า "ขอบคุณทุกคนครับ"

คำพูดนี้ยิ่งเรียกเสียงฮือฮาขึ้นมาอีกครั้ง

จากนั้น อีอันอ๊กกล่าวต่อ "%￥##@@）*&amp;……!"

นักแปลที่หลังเวทีกล่าวตาม "ต่อไปเป็นเพลง ‘YOU’!"

พูดจบ นักแปลที่หลังเวทีก็วางไมโครโฟนลง ไม่มีงานของเขาต่อแล้ว

ทางทีมงานหลังเวทีต่างยุ่งเหยิงไม่แพ้กัน ทั้งปรับแต่งเสียง เตรียมอุปกรณ์ ปรับแต่งไฟ เปลี่ยนภาพหน้าจออื่นๆ อีกสารพัด

"อย่าเบียดมาสิ!"

"เปิดทางหน่อย!"

"แสงไฟพอรึยัง?"

"ทำไมไม่ขยับล่ะเว้ย? เฮ้ย ขยับสิ"

"เปิดเพลงเร็ว!"

ทีมงานหลังเวทีวุ่นวายเป็นพัลวัน ไม่ทราบว่าเขาทำพลาดอะไรไปหรืออย่างไร คอมพิวเตอร์ถึงได้ค้างไปชั่วคราวจนทำงานล่าช้าลงมาก

"เร็วเข้า!"

"รีบเปิดเร็ว เพลงน่ะ!"

ทีมงานคนนั้นรีบเร่งจัดการกับเครื่องมือ จากนั้นก็ขยับมือไม้ไม่หยุด แต่ท้ายที่สุดอุปกรณ์ยังคงไม่ทำงาน สุดท้ายต้องต่อเข้าจากคอมพิวเตอร์ ทำการปิดเพลง จากนั้นเริ่มใหม่อีกครั้ง!

คราวนี้เรียบร้อย!

เพลงเปิดแล้ว!

ทว่าเหล่าผู้ชมและทีมงานต่างก็ต้องตื่นตะลึง! บทเพลงนี้ไม่ใช่ ‘YOU’! แต่ฟังแล้วกลับคุ้นหูอย่างยิ่ง ทั้งยังนึกไม่ออกว่าเป็นเพลงอะไรกันแน่!?

เหล่าผู้ชมยังคงตะลึงค้าง ปากอ้าตาโต

อีอันอ๊กตื่นตะลึงสุดๆ เชี่* เพลงอะไรวะ?

มีผู้ชมบางคนที่ฟังออกก่อน สีหน้าฉายชัดถึงความตื่นตะลึงสุดขีด!

บทเพลงนี้ไม่ใช่ทำนองประกอบ แต่เป็นเพลงเพลงหนึ่ง พลันเนื้อเพลงประโยคแรกที่ร้องก็ดังก้องไปทั่วทั้งหอประชุม!

"ฉันมีดอกไม้ดอกหนึ่ง"

"เติบโตอยู่ภายในใจฉัน"

"ดอกตูมแรกเผยอ...แย้มคลี่"

‘ดอกไม้ของสตรี’!

เป็นซิงเกิลใหม่ของจางหย่วนฉี ‘ดอกไม้ของสตรี’!

อีอันอ๊กตะลึงพรึงเพริด เหล่าทีมงานหลังเวทีก็เช่นกัน น้องสาวแกสิ! ทำไมแม่*เปิดเพลงนี้ออกมาได้วะ! ใครทำฟระ?

"เครื่องพัง!"

"คอมฯ ค้าง!"

"ซวยฉิ**! ทำไมใช้ไม่ได้ล่ะ? หยุดสิ รีบหยุด!"

"หยุดเครื่องไม่ได้เลย เครื่องค้างแล้ว!"

เหล่าทีมงานเจ็ดแปดคนวิ่งเข้ามาวุ่นวายอยู่หน้าเครื่องคอมพิวเตอร์ พวกเขาทำงานกันมาสิบกว่าปีแล้ว และอุปกรณ์ก็เริ่มเก่า จึงเริ่มมีปัญหาออกมาเป็นระยะๆ อย่างไรก็ตาม ปัญหาใหญ่ขนาดนี้ไม่เคยเกิดขึ้นมาก่อน! หากจะเล่นเพลงผิด ก็ไม่ควรจะเป็นปัญหาขนาดนี้สิ! ปัญหาคือทำไมในบรรดาเพลงทั้งหมด ถึงต้องเป็น ‘ดอกไม้ของสตรี’ เพลงที่จางเย่แต่งขึ้น! จางเย่ที่จัดการอีอันอ๊กคนนั้นแหละ!

"ยังปิดไม่ได้เลย!"

"สวรรค์ ทำไมเครื่องต้องมาพังตอนนี้ด้วยนะ!"

"รีบๆ ตัดไฟ! ตัดไฟแล้วค่อยเปิดใหม่!"

เหล่าผู้ชมหน้าเวทีต่างหลุดหัวเราะพรืดออกมา หลายคนที่ไม่ได้ชอบอีอันอ๊กสักเท่าไรก็ถือโอกาสร่วมขำไปด้วย อีอันอ๊กที่ถูกจัดการด้วยฝีมือของจางเย่ไม่พอ แม้แต่คอนเสิร์ตเขาเองก็ยังถูกเพลงจางเย่มาก่อกวน! นี่มันมากเกินไป! อีอันอ๊กไม่มีทางขับไล่จางเย่ออกไปได้เลย! นี่คือสิ่งที่น่าอับอายที่สุดในโลกแล้ว! อีอันอ๊กหน้าเขียวคล้ำ!

ไม่ร้องแม่*แล้ว!

อีอันอ๊กหันหลังกลับลงเวที!

ส่วนทำนองเพลงนั้นน่ะเหรอ? ก็ยังคงร้องต่อไป!

"ฉันมีดอกไม้ดอกหนึ่ง"

"เติบโตอยู่ภายในใจฉัน"

ทันใดนั้น ไฟฟ้าทั้งหมดก็ดับลง เห็นได้ชัดว่าเป็นฝีมือการจัดการโดยทีมงานหลักของเวที!

ทว่าแค่หนึ่งวินาที ไฟฟ้าทั้งหมดพลันกลับมาติดอีกครั้ง! หอประชุมนี้มีระบบไฟฟ้าฉุกเฉินซึ่งจะทำงานโดยอัตโนมัติ!

"น้ำใสใจจริงไม่มีใครทราบ ต้นหญ้าเขียวขจีทั่วปกคลุมไหล่ภูเขา..."

"ชื่นชมกลิ่นหอม...เพียงเดียวดาย...ปวดใจที่สุด"

ทุกคนที่ข้างหลังเวทีแทบเป็นบ้า!

อีอันอ๊กกับทีมงานของเขาก็แทบบ้าเช่นกัน!

ทุกคนได้ฟังเพลงเวอร์ชั่นใหม่ของจางหย่วนฉี บางคนได้ฟังเพลงนี้ในรายการส่งปีแล้ว ขณะที่บางคนเปลี่ยนช่องเมื่อเห็นจางเสียและจางหยวนฉีขึ้นเวที จึงไม่เคยได้ยินเพลงนี้มาก่อน มาตอนนี้ที่เพลงเริ่มเล่น มันไม่มีทางหนีไปไหนได้นอกจากต้องฟัง หลายคนต่างตกตะลึง พวกเขารับรู้ได้ทันทีว่าเพลงนี้น่าประทับใจขนาดไหน! บางคนได้ฟังเพลงนี้เป็นครั้งที่สองจึงเริ่มรับรู้ได้ถึงเสน่ห์ของบทเพลงนี้ ศิลปะบางชิ้นนั้นต้องได้เห็นเป็นครั้งที่สองจึงจะทราบความงามเช่นนี้เอง!

น้ำใสใจจริงไม่มีใครทราบ? คนไม่น้อยต่างหาว่าจางหย่วนฉีไม่ไหวแล้ว เพลงที่ร้องยิ่งมายิ่งด้อย แต่ใครกันจะรู้ว่าจางหย่วนฉีรักเสียงเพลงมากขนาดไหน?

ต้นหญ้าเขียวขจีทั่วปกคลุมไหล่ภูเขา? ท่อนนี้อาจเรียกได้ว่าเป็นการเสียดสีตัวอีอันอ๊ก?

ชื่นชมกลิ่นหอม...เพียงเดียวดาย...ปวดใจที่สุด ... ไม่มีใครเข้าใจเธอ หาว่าเธอนั้นชราแล้ว หรือว่ามีแต่ราชินีแห่งเสียงเพลงผู้ซึ่งครั้งหนึ่งไร้เทียมทาน ได้แต่ชื่นชมความงามของตนเองอย่างเดียวดาย?

หนึ่งครั้ง!

สองครั้ง!

‘ดอกไม้ของสตรี’ ดังขึ้นในงานคอนเสิร์ต!

สุดท้ายแล้วดังไปเกือบสามรอบ รวมเป็นเวลากว่าสิบนาที เพลงจึงได้หยุดลง!


……


อีกด้านหนึ่ง

บ้านของเหราอ้ายหมิ่น เจียวเหมิน

จางเย่ปิดการทำงานของ ‘รัศมีแห่งโชค’ ค่าชื่อเสียงเขาไม่ลดลงแล้ว หยุดลงที่ราวๆ สามสิบล้าน เขาเปิดการทำงานของรัศมีแห่งโชคทั้งสิ้น 13 นาที ตอนแรกเขามีอยู่ 35.5 ล้านจุด อีกทั้งค่าชื่อเสียงของเขายังคงเพิ่มขึ้นหลังจากการออกอากาศของ ‘จางเย่ทอล์คโชว์’ ในวันนี้ด้วย ถ้าให้คำนวณกันจริงๆ ‘รัศมีแห่งโชค’ ครั้งนี้ใช้ค่าชื่อเสียงไปแปดล้านจุด!

แปดล้านเชียวนะ!

ไอ้ ‘รัศมีแห่งโชค’ นี่แม่* ‘แพง’ โคตรๆ!

ต่อไปไม่จวนตัวจริงๆ ลูกพี่ไม่ใช่แล้ว! ใช้ไม่ลงจริงๆ!





*-*-*-*-*-*-*-*-*-*-*-*-*-*-*-*-*



[Go To Next Chapter]( ./23.md)