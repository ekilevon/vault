##บทที่ 457 : เพิ่มระดับทักษะมวยไทเก๊กอีกครั้ง!
ชั้นล่างเหลือจางเย่แค่คนเดียว เขาขยับเฟอร์นิเจอร์ในห้องไปด้านข้าง ให้พอเหลือพื้นที่ว่างไว้ ก่อนคว้าเก้าอี้ตัวหนึ่งมานั่ง เปิดหน้าจอแหวนเกม เตรียมจะทุ่มค่าชื่อเสียงทั้งหนึ่งร้อยสิบล้าน! ต่อให้ใช้ไปจนหมดแล้วยังไง? เขารู้น่าว่าค่าชื่อเสียงเดี๋ยวก็มีเพิ่มมาอีก ก็แค่ต้องทำงานอย่างต่อเนื่อง นี่คือเหตุผลที่ลูกพี่กลายเป็นมือเติบ! ลูกพี่ตั้งใจแล้วว่าจะไม่เหลือคะแนนค่าชื่อเสียงไว้!

จ่ายไปหมดเกลี้ยง!

จ่ายไปมหาศาลด้วย!

จางเย่ตั้งเป้าของปีนี้ไว้แล้ว คือการขึ้นจากดาราชั้น C สู่ชั้น B! เมื่อมีเป้าหมายนี้ ย่อมต้องทุ่มเทเต็มที่ เขาตั้งใจเอาไว้แล้ว!

ลอตเตอรี่?

ไว้ก่อนน่า

จางเย่ไม่ได้เปิดหน้าหมุนลอตเตอรี่ แต่ตรงไปในส่วนของร้านค้า สายตาจับจ้องไปที่ ‘หนังสือสกิลมวยไทเก็ก’ ที่ตอนนั้นเคยใช้ค่าชื่อเสียงจำนวนมหาศาลซื้อมาหลายสิบเล่ม แม้ทักษะเขาจะสู้เหราอ้ายหมิ่นไม่ได้และเทียบกับคนที่ตั้งใจฝึกฝนไม่ได้อีก แต่ก็นับว่าคล่องแคล่วพอตัว อย่างน้อยพอใช้สู้กับคนที่ชำนาญเทควันโดหรือมวยไทยได้อย่างไม่เหนือบ่ากว่าแรง แน่นอน แม้แต่เทควันโดหรือทักษะอื่นๆ ก็ต้องมียอดฝีมือที่จางเย่ไม่เคยพบหรือเคยแลกเปลี่ยนฝีมือด้วย ดังนั้นจะเปรียบกันเช่นนี้ก็ไม่ได้ อย่างไรก็ตามจางเย่รู้สึกได้ถึงอันตรายที่จะมาเยือน เขาไม่คิดว่าหนังสือสกิลแค่ไม่กี่สิบเล่มจะเพียงพอ!

ทำไมน่ะเหรอ?

ก็เพราะว่าเขากำลังโดนโลกใบนี้ตั้งค่าหัวน่ะสิ!

ค่าหัวสูงเทียมฟ้าด้วย!

แม้จางเย่จะคิดว่าไม่มีใครหาตัวพบหรือไม่มีใครทราบตัวจริงของเขาได้ แต่ระวังไว้ก่อนถือว่าไม่เสียหาย อีกอย่าง สกิลที่เขาเรียนรู้คือสิ่งที่สาบสูญไปกว่าร้อยปีแล้ว ไหนจะติดขัดเวลาใช้ออกกระบวนท่าได้บ้างไม่ได้บ้างอีก หลายครั้งที่จางเย่พบอันตราย เขากลับควบคุมมวยไทเก๊กได้ไม่ดีนัก ได้แต่ใช้สิ่งที่พอหามาได้เผชิญกับศัตรูไปอย่างนั้นเอง โชคดีที่เขาสามารถควบทุมมวยไทเก๊กได้เวลาโมโห แต่จะให้พึ่งพาโชคอย่างนี้ตลอดคงไม่ไหว ดังนั้นทักษะช่วยชีวิตเหล่านี้จึงกลายเป็นสิ่งสำคัญกับจางเย่ขึ้นมา! เขาต้องการเพิ่มทักษะมวยไทเก๊ก!

เล่มละล้าน ออกจะแพงอยู่จริงๆ!

จางเย่ลังเลอยู่นาน ก่อนตัดสินใจซื้อ จ่ายเงินไปแค่ไหนก็ไม่ควรปวดใจ เมื่อตั้งใจแล้ว เขาก็ต้องตัดใจถึงที่สุด!

ซื้อ!

มือกดซื้อ ‘หนังสือสกิลมวยไทเก็ก’!

หนึ่งเล่ม…

สิบเล่ม…

ห้าสิบเล่ม…

เขาซื้อหนังสือมาแปดสิบกว่าเล่ม เนื่องจากสกิลนี้รวมกับที่เขาเคยเรียนไปแล้วนับว่าเขาเรียนครบร้อยเล่มพอดิบพอดี!

ค่าชื่อเสียงลดลงอย่างฮวบฮาบ!

ซื้อเสร็จ ก็เหลือค่าชื่อเสียงอีกแค่สามสิบล้านเท่านั้น!

จางเย่ข่มกลั้นความเจ็บปวดรวดร้าวจากการซื้อไอเทม เปิดหน้าต่างช่องเก็บของ เอา ‘หนังสือสกิลมวยไทเก็ก’ ออกมา ‘กิน’ ทีละเล่ม ขณะที่หนังสือสกิลแต่ละเล่มถูกดูดซับนั้น ก็เปล่งประกายแสงจ้าก่อนถูกดูดกลืนเข้าไปในสมอง ซึ่งเป็นการให้ความรู้แบบอัตโนมัติโดยไม่ต้องฝึกฝน จางเย่รับรู้ได้ถึงหนังสือที่ ‘ถูกกิน’ แต่ละเล่มว่าทำให้ความเข้าใจลึกซึ้งยิ่งขึ้น บางกระบวนท่าของมวยไทเก๊กนั้นเข้ามาเติมเต็มในห้วงความคิดของเขาแล้ว!

ปัด (ใช้คลี่คลายหรือสะท้อนแรงที่ส่งเข้ามา)

เบี่ยง (ใช้แรงเบี่ยงทิศของพลังที่โจมตีเข้ามา)

โต้ (ขัดขวางท่าเท้าของศัตรู)

กด (จู่โจมในมุมการเคลื่อนไหวของอีกฝ่าย)

ถอน (ใช้การคว้าจับดึงแรงคู่ต่อสู้ เป็นวิธีคว้าจับ)

โยก (ทำให้ศัตรูอยู่ในภาวะไม่มั่นคง)

ศอก (ใช้ศอกตีคู่ต่อสู้)

พิง (ใช้ไหล่ดันคู่ต่อสู้)

เมื่อก่อนกระสบการณ์มีน้อย จางเย่ได้แต่พึ่งพาความรู้สึกว่าจะโต้ตอบอย่างไรดี มาตอนนี้ กระบวนท่าเคลื่อนไหวปรากฏในห้วงสำนึกของจางเย่เสร็จสรรพ หน้าผากของจางเย่มีเหงื่อซึมไหลลงมาจากการได้รับความรู้ปริมาณมหาศาล เขา ‘กิน’ หนังสือสกิลเร็วเกินไป!

‘กิน’ สกิลเรียบครบทั้งแปดสิบกว่าเล่มแล้ว!

จางเย่เพิ่งลืมตา ปาดเช็ดเหงื่อออกจากหน้าผาก เสื้อผ้าเปียกชื้นแนบเนื้อ มวยไทเก็กนั้นกว้างขวางลึกล้ำ ตอนนี้ใช้ ‘หนังสือสกิลมวยไทเก็ก’ ไปแล้วร้อยเล่ม แต่ยิ่งศึกษายิ่งลึกล้ำ ราวกับว่าที่เห็นเป็นแค่ยอดภูเขาน้ำแข็งก้อนหนึ่ง ที่ด้านล่างดิ่งลึกอีกยาวไกล เขาเคยศึกษามวยไทเก๊กไปสิบกว่าเล่มก็คิดว่าเก่งกาจเทียมฟ้าไม่ว่าใครหน้าไหนก็พร้อมไปท้าตีท้าต่อย จนมาตอนนี้จึงเห็นว่าเป็นเพียงเรื่องชวนหัว อืม แต่ว่าตอนนี้เองก็ยังรู้สึกเช่นกัน หลังใช้ทักษะมวยไทเก๊กไปร้อยเล่ม วิชากังฟูของจางเย่ก้าวหน้าขึ้นมา เขารู้สึกว่าตัวเองเก่งกาจจนไม่ใช่คน รู้สึกเหมือนกำลังจะโบยบินขึ้นไปเป็นเซียนอย่างไรอย่างนั้น!

จางเย่ส่งยิ้มไม่ต่างจากผู้เหี้ยมหาญดูแคลนทั่วหล้าขณะที่มองหาของทั่วห้อง จากนั้นหยิบเอากรรไกรของบ้านเหราอ้ายหมิ่นมาถือไว้ นึกทบทวนท่ามือของคุณน้าเจ้าของห้องเช่า มือขวายกขึ้น ให้ท่าทางของปรมาจารย์ยุทธ์ไร้เทียมทานผู้หนึ่ง ฟาดลงไปที่กรรไกรสุดแรงเกิด!

ปึง!

เสียงกระทบดังลั่น!

ฉากที่ไม่คาดคิดปรากฏ! ฉากอันชวนตะลึงปรากฏ!

คือมือของจางเย่...บวมเป่งขึ้นมารวดเร็วจนเห็นได้ด้วยตาเปล่า จากนั้นเสียงแผดร้องสุดเสียงก็ดังกระหึ่มขึ้น "เช็****** น้องสาวมึ*น่ะสิว้อย!"

กรรไกรยังคงไร้รอยขีดข่วน

จางเย่เจ็บจนน้ำตาแทบไหล ประคองมือขวาไว้ร้องโหยหวนเสียงหลง ขณะนั้นเอง เขาจึงได้เข้าใจว่าทำไมรายการทีวีจึงต้องมีแถบเล็กๆ ที่ระบุว่า ‘ไม่แนะนำให้ทดลองทำเองที่บ้าน’ ความเคลื่อนไหวบางอย่างของผู้เชี่ยวชาญไม่ได้มีไว้ให้คนธรรมดา! สิ่งที่ทำนั้นทำให้รู้ซึ้งเลยว่าเขากับเจ้าของห้องเช่าหญิงยังมีระยะห่างช่วงใหญ่.....อืม ช่วงเล็กๆ หน่อยแล้วกัน จางเย่ยังไม่เก่งพอและเขายังไม่ได้ตั้งใจทดลองในระยะใกล้ๆ นี้ เพียงแต่หลังถูมืออยู่ครึ่งค่อนวันกว่าจะพอรู้สึกดึขึ้นมาบ้าง

แม้กรรไกรจะไม่เสียหาย ก็ไม่ได้หมายความว่าหนังสือสกิลหนึ่งร้อยเล่มนั้นไร้ประโยชน์ ความจริงแล้วเป็นเพราะกรรไกรนี่แข็งเกินไป ชั่วร้ายเกินไปต่างหาก!

ทักษะมวยไทเก็กของจางเย่ขณะนี้ นับว่าพุ่งทะยานไปจนถึงขั้นที่ตัวเองก็ไม่ทราบว่าร้ายกาจเพียงใดแล้ว แม้เขาจะไม่ได้ประมือกับยอดฝีมือกังฟูคนอื่นๆ แต่เขาก็ทราบว่าเขาไม่ใช่กลุ่มคนอ่อนแอที่สุดในยุทธภพอีก!

เมื่อก่อนเขาเป็นเพียงคนพเนจรที่ปากทางเข้า

เดี๋ยวนี้เหรอ? เห็นทีเขาจะได้ข้ามผ่านประตูนั้นมาแล้ว!

ยิ่งไปกว่านั้น จางเย่ได้ค้นพบว่า หนังสือสกิลแต่ละสกิลมีความแตกต่างกันไป ต่างกันที่ว่าคือหนังสือนั้นจะให้อะไรกับผู้ใช้ได้บ้าง อย่างเช่น ‘หนังสือสกิลสะเดาะกลอน’ แค่สองสามเล่มก็นับว่าเขาค่อนข้างเก่ง ถ้ากินเข้าไปอีกหลายเล่ม เขาคิดว่าคงสะเดาะกลอนดิจิตอลได้ด้วยซ้ำ แต่สำหรับทักษะเขียนพู่กันแล้ว หนังสือแค่ไม่กี่เล่มกลับไม่ได้เห็นผลอะไรมากนัก อย่างมากก็ทำให้ลายมือสวยขึ้นเล็กน้อย มีแต่ใช้ไปร้อยเล่มจึงนับว่าไม่เลวอยู่บ้าง ยังไม่ได้เข้าสู่ขั้นสูงสุดด้วยซ้ำ สกิลมวยไทเก๊กยิ่งแล้วใหญ่ หนึ่งร้อยเล่มนั้นเพียงชักนำเข้าสู่โลกของวงการศิลปะการต่อสู้ เพียงนี้ก็เห็นได้แล้วว่าหนังสือแต่ละเล่มนั้นมีความแตกต่างกันที่จะชักนำผู้ใช้งานเข้าสู่แต่ละวงการ!





*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./58.md)