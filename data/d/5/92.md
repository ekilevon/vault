##บทที่ 492 : เสียงของทุกผู้คน!
ต่างเดินเข้ามาหากัน

เมื่อพบหน้าและรู้จักกัน หากไม่กล่าวอะไรเลยนับว่าไม่เหมาะสม

เหยาเจี้ยนไฉทักทายก่อน "ปรมาจารย์ฉี"

ฉีเหวินเสียงมองเขา "อ้า เสี่ยวเหยา"

"ท่านยังจำผมได้เหรอครับ?" เหยาเจี้ยนไฉกล่าว "สบายดีรึเปล่าครับ?"

ฉีเหวินเสียงรับคำอืมครั้งหนึ่ง "ก็ยังดีนั่นแหละ แต่สู้คนหนุ่มอย่างเธอไม่ได้หรอก"

เหยาเจี้ยนไฉหัวเราะ "ผมอายุสี่สิบกว่าแล้ว ยังหนุ่มตรงไหนกัน"

ฉีเหวินเสียงกล่าวคำพูดแฝงความนัย "ได้ฟังเซี่ยงเซิงของเธอแล้ว ฟังไม่ออกเลยว่าเข้าวัยเลขสี่ ทั้งที่ทำงานอย่างกับเด็ก คิดอะไรก็พูดอย่างนั้น ไม่คิดจะไว้หน้าอาจารย์เธอหน่อยหรือ?"

เหยาเจี้ยนไฉไม่พูดโต้ตอบ ผู้เฒ่าท่านนี้มีความสัมพันธ์อันดีกับอาจารย์ที่ล่วงลับไปแล้วของเขา ซึ่งตอนนี้เป็นปรมาจารย์เซี่ยงเซิงท่านหนึ่งที่ได้รับความเคารพนับถือ เขาจะพูดอะไรมากคงไม่ดี ได้แต่เปลี่ยนเรื่องหันไปแนะนำให้จางเย่ "น้องชาย ฉันขอแนะนำให้รู้จักนะ ท่านนี้คือปรมาจารย์ฉี ฉีเหวินเสียง เป็นที่นับหน้าถือตาในวงการเซี่ยงเซิง"

จางเย่กล่าวอย่างไม่สนใจนัก "สวัสดีครับปรมาจารย์ฉี"

"ทางนี้คือ..." เหยาเจี้ยนไฉหันไปแนะนำตัวแทนจางเย่

ฉีเหวินเสียงโบกมือ วางมาดผู้อาวุโสกล่าว "ไม่ต้องแนะนำ ฉันรู้จักเขา พวกเธอสองคน ตอนนี้ก่อเรื่องวุ่นวายใหญ่โตแล้ว"

จางเย่ยิ้ม "พวกเราก่อเรื่องใหญ่เหรอครับ?"

หมอนี่ตลกแล้ว!

พวกนายก่อเรื่องยิ่งกว่าพวกเราอีก!

ฉีเหวินเสียงถลึงตามองเขา "เซี่ยงเซิงไม่ใช่อย่างที่พวกเธอเล่นกัน อย่างพวกเธอน่ะไม่ได้พัฒนาให้เซี่ยงเซิงก้าวหน้าสักนิด มีแต่จะทำลายศิลปะชิ้นนี้ไปต่างหาก เซี่ยงเซิงได้รับสืบทอดต่อกันมา ในแต่ละยุคสมัยทุกคนล้วนทุ่มเทความพยายามลงไป หากกลายเป็นอย่างที่พวกเธอเล่นกัน อย่างนั้นยังจะแตกต่างกับอันธพาลข้างถนนตรงไหน? กว่าเซี่ยงเซิงจะพัฒนา กว่าจะตกทอดสืบต่อกันมาถึงทุกวันนี้ไม่ใช่เรื่องง่าย อย่างไรเสียเนื้อในยังต้องมีความสุขุมและมีแกนหลักของเรื่องอยู่"

เหยาเจี้ยนไฉกล่าว "ผมกับจางน้อยทำเซี่ยงเซิงกันอย่างตั้งใจ พวกเราคิดว่าเซี่ยงเซิงมีหลายรูปแบบ ไม่จำเป็นต้องหยุดอยู่แค่การสอนคติเตือนใจ..."

"เธอรู้เรื่องหรือฉันรู้เรื่องกว่า?" ฉีเหวินเสียงตัดบท

เหยาเจี้ยนไฉฟังแล้วไม่ชอบใจ สีหน้าเครียดขึ้นมา

ฉีเหวินเสียงอาศัยสถานะศิลปินมากดข่ม กล่าวว่า "เล่นมุกต่ำๆ ให้มันน้อยลงหน่อย มุกพวกนี้ต้องมีเรื่องให้คนฟังได้กลับไปขบคิด พูดแบบภาษาสมัยนี้ก็คือ ‘ต้องมีพลังงานเชิงบวก’ ไม่ใช่ด่าคนนี้ด่าคนนั้น มีประโยชน์อะไร? ด่าไปด่ามาก็ไม่พ้นวงการศิลป์ภาษา วงการทุกแห่งล้วนมีกฎในแวดวง เมื่อพวกเธอเข้ามาในวงการนี้แล้ว ก็ต้องเดินตามกฎของวงการ จะหลับหูหลับตาเดินไม่ได้"

จางเย่ออกปากบ้าง "คำพูดนี้ของท่านผมแกล้งทำเป็นไม่ได้ยินไม่ได้หรอกครับ"

"จางน้อย" เหยาเจี้ยนไฉหันไปสบตาปรามเขา

แต่จางเย่ไม่สน หันไปจ้องหน้าฉีเหวินเสียง "พวกเราสองคนเป็นแค่นักแสดงเล็กๆ ที่ชอบเซี่ยงเซิงเท่านั้นเอง พวกเราพูดในสิ่งที่เห็นว่าดี ไม่มีส่วนไหนที่เกี่ยวข้องกับวงการเซี่ยงเซิงวงการฉู่อี้แม้แต่น้อย และพวกเราก็ทำในแบบที่คิดว่าถูกต้อง พวกคุณยอมรับก็ดี ไม่ยอมรับก็ช่าง ไม่ได้สนอะไรอยู่แล้ว ผมไม่ต้องให้ใครมายอมรับว่าเล่นเซี่ยงเซิงได้หรือไม่ ใจผมทราบชัดดี เหล่าผู้ชมก็รู้อยู่แก่ใจ ไม่ต้องให้คนอื่นมากังวล ปรมาจารย์ฉี ผมเคารพความอาวุโสของท่าน ผมเคารพว่าท่านคือผู้ใหญ่ในวงการเซี่ยงเซิง เคารพในความทุ่มเทสรรสร้างผลงานเซี่ยงเซิงในวงการนี้ แต่ทั้งหมดนี้ไม่ใช่ว่าท่านจะมาเหยียบย่ำผมได้ ใครเห็นผมก็เข้ามาเหยียบสักเท้าสองเท้า? ไม่ไหวก็เรียกเพื่อนเรียกฝูงมารุมด่าผม? ไม่ได้! คนอื่นเหยียบย่ำผม ผมก็จะเหยียบกลับ! แล้วถ้าคนอื่นด่าผม? งั้นผมก็จะด่ากลับ! ผมไม่สนใครหน้าไหนทั้งนั้น! ผมก็นิสัยร้ายอย่างนี้เอง!"

"ดี! เธอทำได้ดีมาก!" ฉีเหวินเสียงโมโหแล้วจริงๆ "อาจารย์เธอคือใคร?"

นี่ข่มขู่กันเหรอ?

อาศัยอาวุโสข่มกัน?

จางเย่ยังคงท่าทางไร้กังวล "ผมไม่มีอาจารย์ ล้วนศึกษาด้วยตัวเอง ปรมาจารย์ฉีอย่าขู่ผมสิครับ ขวัญผมเล็กออกจะตาย"

ฉีเหวินเสียงเห็นเขาขัดลูกหูลูกตายิ่ง ความเคารพต่อตนเองสักนิดยังไม่มี ในใจจึงโมโหเดือด แค่นเสียงคำหนึ่งพยักหน้า "ได้! คำพูดของฉันจบแล้ว ในเมื่อพวกเธอยังจะดื้อรั้นอย่างนั้นก็ไร้ประโยชน์ อย่าดูถูกวงการเซี่ยงเซิงไปนัก คิดจะจัดการกับพวกเธอ ยังมีอีกหลายวิธี!"

จางเย่ "โอ้ ผมล่ะอยากจะเห็นจริงๆ ครับ"

ฉีเหวินเสียงสะบัดมือ หมุนตัวจากไป "คืนนี้วงการเซี่ยงเซิงจะจัดการประชุมใหญ่เพื่อคุยกันเรื่องนี้" พูดจบ ก็เดินหายลับไปตามระเบียงทางเดิน ผ่านไปไม่นาน แว่วยินเสียงร้องอุทานลั่นดังอยู่ไม่ไกล ก่อนตามมาด้วยเสียงสบถด่าของฉีเหวินเสียง "ใครมันทิ้งเปลือกกล้วยไว้ตรงนี้!"

เหยาเจี้ยนไฉ "..."

จางเย่ไพล่นึกไปถึงลูกเต๋าที่ออกฤทธิ์ลดระดับความยากอีกแล้วสิ

"วงการเซี่ยงเซิงจัดการประชุม" เหยาเจี้ยนไฉกล่าวอย่างกังวลขึ้นมา "มุ่งเป้ามาที่เราสองคน?"

จางเย่ "ไม่หรอกมั้ง? พวกเราสองคนก่อเรื่องใหญ่ขนาดนั้นเชียว?"

เหยาเจี้ยนไฉ "ก็ไม่แน่ วันนี้ถือว่าพวกเราล่วงเกินคนทั้งวงการไปแล้วนะ"

ระหว่างทางเดินออกไปข้างนอก ไม่ทราบได้ยินคนคุยกันเรื่องวันนี้กี่รอบแล้วที่ผ่านเข้าหูพวกเขา

จางเย่กับเหยาเจี้ยนไฉทราบว่า เย็นนี้มีการประชุมใหญ่ของวงการ ชัดเจนว่าเป็นแผนการที่วางไว้ ไม่เพียงแต่เหล่าบุคคลสำคัญในวงการ แม้แต่หน้าใหม่ที่เข้าแข่งขันในครั้งนี้ยังเข้าร่วม ล้วนได้รับเชิญกันทั้งสิ้น เว้นเพียงจางเย่และเหยาเจี้ยนไฉเท่านั้น เพราะไม่มีเรื่องอะไรของพวกเขา แน่นอน การประชุมนี้ไม่เพียงจะประณามพวกเขาสองคน เพราะยังมีเวลาเหลือไม่น้อยให้ช่วยกันหาวิธี ‘ฆ่า’ พวกจางเย่ทั้งสองด้วย

ขณะที่จางเย่ยังคงหัวเราะด้วยความเบิกบาน

เหยาเจี้ยนไฉรักษาท่าทีปล่อยตัวไปตามธรรมชาติสบายๆ เช่นกัน ช่วยไม่ได้ ในเมื่อเขาขึ้นเรือโจรของจางเย่ มาจนถึงขั้นนี้ จะลงก็ไม่ได้แล้ว!

ด่ามาเถอะ!

มาดูกันว่าใครจะด่าชนะใคร!


……


ตกเย็น

ที่บ้านพ่อแม่จางเย่

พอประตูเปิดออก ก็เห็นรอยยิ้มของแม่ "กลับมาแล้วเหรอลูก? หือ? นี่อาจารย์เหยานี่นา เย่น้อยพาแขกกลับบ้านทำไมไม่บอกก่อนสักคำ!"

"ยังไงก็ไม่ใช่คนนอกนี่ครับ" จางเย่

เหยาเจี้ยนไฉ "พี่สาว"

แม่ "เข้ามาเร็ว เข้ามาในบ้านก่อน"

พ่อได้ยินเสียงก็เดินออกมา "นี่...อาจารย์เหยา?"

"พี่ชายพี่สาว คุณสองคนอย่างเรียกผมอาจารย์เลย เรียกเหล่าเหยาอะไรก็ได้ครับ" เหยาเจี้ยนไฉซื้อของติดมือมาด้วย เขาวางไว้บนโต๊ะ

"คุณเกรงใจไปแล้ว มีของมาอีกแน่ะ" แม่ยินดีอย่างยิ่ง กล่าวกับเหยาเจี้ยนไฉ "ฉันกับพ่อของเย่น้อยดูหนังที่คุณแสดงแล้ว สุดยอดเลย หลังจากรู้ว่าคุณรู้จักกับเย่น้อย ยังบอกอยู่เลยว่าให้เชิญคุณมากินข้าวที่บ้าน แต่ไอ้ลูกไม่รักดีนั่นกลับไม่ยอม"

เหยาเจี้ยนไฉหัวเราะ "ผมเองก็คิดจะมาเยี่ยมที่นี่นานแล้วครับ อยากจะเห็นว่าใครที่สั่งสอนน้องชายตัววิเศษคนนี้ออกมาได้"

แม่ยิ้มปากฉีกถึงรูหู ฟังคำนี้แล้วชอบใจมาก "ไม่หรอกค่ะ ตั้งแต่เล็กจนโต พวกเราไม่ค่อยได้สนใจอะไรเขามาก เย่น้อยฝึกด้วยตัวเองทั้งนั้น"

กริ๊งๆๆ

โทรศัพท์ของจางเย่ดังขึ้น เป็นสายของน้องสาวคนโต

"พี่ อยู่ไหนคะ? หนูอยู่กับถงถง เหมิงเหมิงข้างนอก พาพวกเราไปกินข้าวหน่อยสิ?" น้องสาวคนโตเฉาตานกล่าว "ไม่เจอพี่ตั้งนานแล้วนะ"

จางเย่ยิ้ม "ฉันอยู่กับพ่อแม่ที่บ้าน จะมาไหม?"

"เอ๋? ดีเลยค่ะ พวกเราไปด้วย" เฉาตานตอบรับ

พักใหญ่ น้องสาวทั้งสามคนก็กระโดดเด้งดึ๋งๆ เข้ามาในบ้าน

"พี่! เทพ! เทพอ่ะ!" น้องสาวคนรองพอเข้าบ้านก็แหกปาก

น้องสาวคนที่สามก็ตะโกนลั่นด้วยอีกคน "วันนี้ตอนพี่ขึ้นเวทีหล่อสุดยอดไปเลย! ฮ่าๆๆ! ด่าได้สะใจมาก! ‘ผมขอปฏิเสธสามต่ำช้า’ เทพโคตรๆ!"

น้องสาวคนโตยิ้มแสยะ "ที่สำคัญที่สุดคือกรรมการสองคนโดนด่าจนลุกหนีนี่แหละ มีแต่ปากของพี่คนนี้เท่านั้นที่ทำได้! ลิ้นคารมคมจริงๆ!"

จางเย่ยิ้มน้อยๆ "ธรรมดาๆ น่า"

น้องสาวสามพลันเห็นใครอีกคนบนโซฟาเข้า "กรี๊ด! เหล่าเหยา!"

แม่ของจางเย่ฟาดกะโหลกเธอไปทีหนึ่ง "เหล่าเหยาชื่อนี้ให้เธอเรียกได้เรอะ"

"แฮะๆ ก็ตอนนี้ทุกคนเรียกกันแบบนี้นี่คะ เมตตาหนูเถอะนะ น๊าาา" เหล่าน้องๆ ฝูงนี้เข้าไปรุมล้อมเหยาเจี้ยนไฉ คุยนี่คุยนั่นถามโน่นถามนี่เจื้อยแจ้ว

ในบ้านมีแต่เสียงครื้นเครง

หลังมื้ออาหาร ฝูงน้องสาวกำลังนั่งกินข้าวกันบนโต๊ะไม่หยุดปาก

พ่อถามคำหนึ่ง "เย่น้อย พวกลูกด่าคนแบบนี้ ไม่เป็นไรหรือ?"

จางเย่ตอบอย่างไม่เห็นเป็นเรื่องอะไร "ก็แค่เรื่องใหญ่ขึ้นมาหน่อยเดียวเองครับ ปล่อยพวกเขาด่าผมได้ ทีผมด่าพวกเขากลับไม่ได้เหรอ? ด่าก็แค่พวกหลานเต่านั่นแหละ!"

เหยาเจี้ยนไฉ "ใช่!"

ขณะนั้น น้องสาวสามที่กำลังไถโทรศัพท์มือถืออ่านข่าว อุทานขึ้น "เอ๋ วงการเซี่ยงเซิงจัดประชุมใหญ่ พวกพี่ดูสิๆ บอกว่าเซี่ยงเซิงวันนี้วุ่นวายอย่างไร บอกว่าเซี่ยงเซิงจะพัฒนาไปในทิศทางไหน ยังบอกว่าจะกำจัดผลงานและศิลปินที่ไม่มีอารยะได้อย่างไร บ้าเอ๊ย นี่มันพูดถึงพี่นี่หว่า! ต้องจัดการประชุมเชิญคนมาหลายร้อยเพื่อหาวิธีจัดการพี่เนี่ยนะ? พวกเขากล้าดียังไง!"

จางเย่ยิ้ม "ปล่อยพวกมันกระโดดโลดเต้นไปเถอะ"

น้องสาวคนโตเสริม "ก็แค่คนคุยกันถูกๆ ผิดๆ คนพวกนี้เล่นเซี่ยงเซิงมาตั้งหลายปี ที่อาวุโสหน่อยก็หลายสิบปี ยังได้อยู่แค่นี้ ผู้ชมก็ดูกันจนเบื่อ สุดท้ายหน้าใหม่ไร้คุณวุฒิอย่างพี่เข้าไปเลยกลายเป็นดังระเบิดเถิดเทิง ทั่วทั้งประเทศต่างก็ชื่นชอบชมกันไม่หยุดปาก พวกเขาต้องไม่พอใจอยู่แล้ว ต้องตาแดงก่ำด้วยความอิจฉา เอาจริงๆ ไอ้พวกศิลปินนี่ไม่มีมาดเลยสักนิด!"

จากนั้น เวลาทุ่มครึ่ง

หน้าเวยป๋อหลักของ SARFT ได้ออกประกาศ "นับตั้งแต่มีประกาศร่วมกันกำจัดผลงานต่ำช้า ทั้งสถานีโทรทัศน์ หน่วยงานที่เกี่ยวข้อง สถาบันที่เกี่ยวข้องล้วนแต่ทุ่มเทให้ความร่วมมือ จัดการผลงานที่หยาบคายได้จำนวนมาก แต่ไม่นานมานี้ มีผลงานหยาบคายบางส่วนกำลังหวนกลับมาใหม่ ไม่ว่าจะเป็นผลงานที่หยาบคาย หมกมุ่นเรื่องเพศ และไร้รสนิยม ควรต้องถูกกำจัดอีกครั้ง จะต้องสร้างผลงานที่มีแต่พลังเชิงบวก เน้นเสริมพลังเชิงบวก ... " เอกสารฉบับนี้ยาวหลายร้อยคำ

น้องสาวคนรองหน้าเปลี่ยนสี "พูดถึงพี่อีกแล้ว?"

เหยาเจี้ยนไฉไม่คิดว่า SARFT จะออกหน้ามาทำเอกสารอย่างจริงจังเช่นนี้ "นี่มันมุ่งเป้ามาที่พวกเราชัดๆ"

แน่นอน ไม่ได้มุ่งเป้าแค่จางเย่คนเดียว เขาเองไม่ได้มีผลกระทบอะไรขนาดนั้น คงเป็นเพราะมีผลงานใหม่ๆ ที่ข้ามเส้นเพิ่มขึ้น มีนักแสดงบางคนที่ไม่ได้เป็นไปตาม ‘กระแสหลัก’ ซึ่งทำให้หน่วยงานมีอำนาจเบื้องบนต้องออกมาเตือนอีก

กริ๊งๆๆ

สายไม่คุ้นเคยโทรเข้ามาที่โทรศัพท์มือถือของจางเย่

อีกฝ่ายเป็นคนที่เพิ่งเจอกัน คือทีมงานหนุ่มที่รับผิดชอบการแข่งขันเซี่ยงเซิงระดับประเทศนั่นเอง เขาบอกกับจางเย่ตามตรง "พรุ่งนี้ถ้าผลงานของคุณมีคำหยาบหรือเรื่องเสียดสีอีกล่ะก็ จะระงับสิทธิ์ในการแข่งขันของพวกคุณโดยไม่มีข้อโต้แย้ง!"




*-*-*-*-*-*-*-*-*-*-*-*-*-*-*



[Go To Next Chapter]( ./93.md)