##บทที่ 406 : ผมรับผิดชอบทั้งหมดเอง!
กลางดึก

ทั่วทั้งประเทศต้องวุ่นวายแล้ว!

ทุกปีในเวลานี้ ทั้งโทรทัศน์ วิทยุและโลกออนไลน ต่างก็พูดถึงเรื่องของรายการคืนส่งปี คุยกันเรื่องดารา หรือไม่ก็บอกเล่าถึงเรื่องเทศกาล แต่วันนี้ ธรรมเนียมปฏิบัติได้ถูกทำลายลง ข่าวร้อนที่สุดในวันปีใหม่กลับไม่ใช่เรื่องเทศกาล แต่เป็นเรื่องการต่อยตีที่เกิดขึ้นหลังการถ่ายทอดรายการคืนส่งปี และนั่นกลายเป็นที่ตกตะลึงกันทั่วประเทศ!


……


ที่บ้านยายของจางเย่

"ไอ้หยา! ไม่ดีแล้ว!"

"อะไรกันเหมิงเหมิง? อุทานอะไร?"

"พี่...พี่ไปทำร้ายคนค่ะ!"

"อย่ามั่วน่า ปีใหม่แล้วมาพูดอะไร"

"หนูไม่ได้มั่วนะ มาดูข่าวสิ! เร็วๆ ค่ะ!"

แม่กับพ่อได้ยินก็รีบตรงเข้ามา ยายกับตาและญาติๆ ต่างรีบร้อนวางงานในมือเข้ามาดูเช่นกัน เห็นดังนั้น พวกเขาล้วนแต่ต้องตะลึงกันใหญ่โต!

แม่เปิดปากด่าทันที "ไอ้ลูกน่าตาย! ทำไมถึงไม่ทำตัวดีๆ สักทีนะ!"

พ่อกลับเงียบไม่พูดไม่จา ใบหน้าเต็มไปด้วยความวิตกกังวล


……


เจียวเหมิน

บ้านของเหราอ้ายหมิ่น

"ป้าใหญ่" เฉินเฉินเรียกเหราอ้ายหมิ่นซึ่งกำลังทำเกี๊ยวด้วยน้ำเสียงไร้อารมณ์ แขนสั้นๆ ชี้มือไปบนหน้าจอโทรทัศน์ "จางเย่ออกข่าวค่ะ"

เหราอ้ายหมิ่นปรายตามอง "เฮ้อ ไอ้หนูนี่มันอย่างกับดินปืน แตะนิดแตะหน่อยก็ระเบิด!"


……


บ้านหลังหนึ่ง

ในห้องนอนห้องหนึ่ง

ก๊อกๆ ข้างนอกมีเสียงเคาะประตูดังขึ้น

อู๋เจ๋อชิงเลิกผ้าห่มขึ้นกำลังเตรียมจะเข้านอนพอดี "ใคร?"

"อาเล็กๆ ผมเอง!" อู๋ม่ออยู่ด้านนอกกล่าว "ยังไม่หลับใช่ไหม? รีบดูข่าวเร็ว! จางเย่ก่อเรื่องแล้ว!" ความจริงเขาหลับไปแล้ว แต่พ่อกับแม่ดูที่โทรทัศน์กับคนอื่นๆ ในบ้านอยู่ พอเห็นข่าวเรื่องของดาราที่เคยทำโฆษณาให้กับอู๋ม่อ ถึงได้ปลุกอู๋ม่อขึ้นมา


……


ที่ไหนสักแห่ง

ผู้เฒ่าคนหนึ่งกล่าว "ซานซาน นั่นมันเพื่อนลูกไม่ใช่เหรอ? คนที่ทำรายการทอล์คโชว์นั่นน่ะ"

ต่งซานซานสวมชุดนอนออกมาจากห้องนอน ถามอย่างแปลกใจ "จางเย่? ทำไมอะ?"

"ในทีวีแน่ะ เหมือนจะไปตีกับใครมา!" ผู้เฒ่ากล่าว


……


ข่าวกระจายไปไกล!

อีอันอ๊กถูกทำร้าย! จางเย่ได้ขึ้นพาดหัวข่าว!

เนื่องจากเป็นช่วงเวลาพิเศษเช่นนี้ ข่าวจำพวกนี้จึงมีน้อยนิดและข้อมูลเรื่องนี้ก็ไม่มาก ทว่าพอมีข่าวออกมา แค่ครึ่งชั่วโมงกลับกระจายไปทั่วเวยป๋อแล้ว ยอดแชร์ยอดคอมเมนต์ทั้งหลายนั้นยากจะนับออกมาได้ เพราะเพิ่มขึ้นแบบวินาทีต่อวินาที!

"ฉันล่ะเชื่อเขาเลย!"

"จางเย่ก่อเรื่องอีกแล้ว!"

"อาจารย์จางแม่* จะว่างสักวันไม่ได้หรือไงวะ!"

"ฮ่าๆๆๆ เห็นแล้วเลือดลมมันร้อนระอุจริงๆ! อาจารย์จางไม่เสียทีที่ได้ฉายาว่าผู้เชี่ยวชาญการด่าเกาหลีมาเป็นเวลายี่สิบปี! กับเรื่องแบบนี้มีแต่เขานั่นแหละที่กล้าทำ!"

"ทำได้ดี ทุบได้ถูกต้อง ทุบไอ้อีอันอ๊กให้มันร้องว้ากๆ กลับไปซะ!"

"ดีตรงไหนกัน เรื่องนี้มีผลกระทบใหญ่หลวงเชียวนะ จางเย่คิดอะไรของเขาน่ะ? เฮ้อ แต่ไอ้อีอันอ๊กก็แปลกที่ไม่สนใจเรื่องทำจนคนเกลียดนี่แหละ! ถ้ามีความเคารพให้เกียรติแฟนคลับที่ชื่นชอบเขาจากประเทศเราสักหน่อย เซ็นชื่อให้สักนิด หรือพอคนล้มแล้วก็ช่วยพยุงหน่อย เรื่องคงไม่มาถึงขั้นนี้หรอก อาจารย์จางเย่น่ะนิสัยบัดซบพออยู่แล้ว เพราะคนที่รู้เรื่องอดีตของเขาต่างเข้าใจกันดี จางเย่น่ะมีเหตุมีผล เรื่องนี้ความจริงก็ผิดที่อีอันอ๊กเสียเก้าส่วน อีกหนึ่งส่วนคือที่จางเย่"

"จางเย่มีส่วนอะไรกัน! ไอ้อีอันอ๊กนั่นโกยเงินโกยทองจากบ้านเรา มีความสุขกับแฟนคลับของเราล้อมหน้าล้อมหลังเยินยอสรรเสริญ สุดท้ายกลับไม่เห็นหัวพวกเรา? เว*เอ๊ย! น่าโมโหฉิ*! ฉันแค้นที่ตัวเองไม่ได้อยู่ในงาน! ไม่งั้นต้องถล่มแม่*มันแล้ว!"

"จางเย่ยอดเยี่ยมมาก!"

"สุดยอด! ฉันยิ่งชอบจางเย่ทุกทีแน่ะ!"

"ฉันด้วย อาจารย์จางเย่ไม่เหมือนดาราคนอื่นๆ จริงๆ!"

"กวีบทนี้แต่งได้ประเสริฐ! ‘ฉันรักแผ่นดินนี้’? พวกเราก็รัก!"

"ก็ใช่ จางเย่ถูกใจฉันมากฉิ*หา* แต่ว่าเรื่องที่เขาก่อขึ้นคราวนี้ก็ไม่เล็ก มีโอกาสโดนลงโทษสูงจะตายชัก ต้องโดนขังแน่เลยใช่ไหม?"

"ร้ายแรงขนาดนั้นเชียว? อีอันอ๊กเป็นคนผิดก่อนนะ!"

"ถ้าเกิดว่ากันตามกฎหมายจริงๆ ความจริงแล้วจางเย่น่ะก่อเรื่องใหญ่กว่าหน่อยนะ ถึงกับพูดได้ว่าจางเย่ต้องรับผิดชอบทั้งหมด ก็เขาเป็นคนลงมือก่อนนี่!"

"Support จางเย่!"

"แด่จางเย่ +1!"

"อีอันอ๊กไสหัวไปจากบ้านเราซะ!"

สื่อเริ่มลงข่าวละเอียด เขียนทุกเรื่องทุกตอนออกมาอย่างละเอียดตั้งแต่ต้นจนจบ มวลชนต่างเผยแพร่แนวความคิด คนส่วนใหญ่สนับสนุนจางเย่ เห็นว่าเขาทำได้ดียิ่ง ส่วนน้อยเห็นว่าไม่เหมาะสม ต่างก็ออกความเห็น นอกจากนี้ยังมีส่วนเล็กๆ ที่เป็นแฟนคลับของอีอันอ๊ก ซึ่งพอทราบเรื่องนี้ ก็ระเบิดออกมา มีทั้งเสียงก่นด่าเสียงสาปแช่งในอินเทอร์เน็ต เรียกร้องความยุติธรรมแก่อีอันอ๊กของพวกเขาอย่างแข็งขัน ถึงกับกดดันให้กระบวนการยุติธรรมลงฑัณฑ์จางเย่อย่างหนัก ไม่อย่างนั้นละก็พวกเธอจะก่อความวุ่นวายต่อไป!


……


ที่สถานีตำรวจ

ริมทะเลสาบปาอี ขับรถมาไม่กี่นาทีก็ถึงแล้ว

ตัวตึกใหญ่กว่าสถานีตำรวจที่จางเย่เข้าไปครั้งที่แล้วไม่น้อย พอเข้าไปในอาคาร เลี้ยวเจ็ดแปดครั้งก็ถูกนายตำรวจพาไปยังห้องห้องหนึ่ง

นายตำรวจที่ยังวัยรุ่น คนหนึ่งถาม "อาจารย์จาง ดื่มน้ำไหม?"

จางเย่กล่าว "มีน้ำอุ่นไหมครับ?"

"มีๆ ผมเอามาให้" นายตำรวจนั้นสุภาพยิ่ง

จางเย่รอเขานำมาให้ "ขอบคุณครับ"

นายตำรวจนั้นเห็นไม่มีใคร ก็ชูนิ้วโป้งให้กับเขา "ผมไม่ได้พูดแทนทางการ ผมพูดแทนตัวผมเองเท่านั้นนะ คุณยอดเยี่ยมมาก ผมขัดตาไอ้พวกติ่งนั่นมานานแล้ว ‘จางเย่ทอล์คโชว์’ น่ะ ขอแค่ด่าไอ้พวกตัวตลกเกาหลีนั่น ผมดูหมดทุกตอนแหละ"

แว่วยินเสียงมีคนอยู่นอกประตู

นายตำรวจที่ยังวัยรุ่นอยู่รีบหุบปากฉับ "ผู้กำกับหยาง"

หยางเจี๋ยพยักหน้า เข้ามาพร้อมกับตำรวจอาวุโสสองท่าน เขานั่งลง ตาประสานตากับจางเย่ที่นั่งอยู่ตรงข้าม "อาจารย์จาง ที่ต้องพาตัวกลับมาครั้งนี้ ทางเราไม่มีทางเลือก เราเป็นตำรวจของรัฐ จึงมีเรื่องบางอย่างไม่สมควรพูดออกมา กับเรื่องนี้พวกเราเองก็ไม่ชอบใจนัก เพราะเรื่องที่อีอันอ๊กทำน่าโมโหจริงๆ แต่เป็นคุณลงมือทำร้ายเขา พวกเราได้แต่ทำงานตรงไปตรงมา เข้าใจกันด้วยนะครับ"

จางเย่ยิ้มรับ "ผมทราบครับ"

หยางเจี๋ยกล่าว "พวกเราจะทำบันทึกคำให้การ ให้ความร่วมมือด้วยครับ"

"ไม่มีปัญหา" จางเย่ทำตัวดีและยินดีให้ความร่วมมือ

เรื่องนี้ทำให้หยางเจี๋ยกับเหล่านายตำรวจตกตะลึง ตามที่เล่าลือกัน จางเย่ถือเป็นนักเลงคนหนึ่ง ไม่ยอมทั้งไม้อ่อนไม้แข็ง ไม่สนใจทั้งของดีของเสีย นิสัยเลวร้าย รักการก่อความวุ่นวาย ไม่ไว้หน้าใครทั้งสิ้น ได้ยินมาว่าพี่น้องที่สถานีก่อนหน้าล้วนถูกจางเย่รังแก แต่วันนี้พอมาเห็นตัวจริง ดูเหมือนจะไม่ใช่อย่างที่ว่า เขาคนนี้ไม่ได้ดูเหมือนอย่างตัวบัดซบในตำนานนั่น เพียงแต่ที่ลงมือทำร้ายคนนั้น ในสายตาของพวกเขาที่สถานีนี้ ล้วนแล้วแต่เป็นความเลือดร้อนของคนรักชาติ ไม่ได้บัดซบอะไรตรงไหนสักนิด

"ชื่อ?"

"จางเย่"

"อายุ?"

"ยี่สิบสี่"

เริ่มต้นไปตามกระบวนการ

ความจริงแล้วหยางเจี๋ยเองก็ไม่อยากจะทำคดีเช่นนี้ หากเป็นคนธรรมดา พวกเขาจะทำเป็นลืมตาข้างหลับตาข้างปล่อยผ่านไป เพราะไม่ได้มีผลกระทบอะไรกับสังคมมากนักอยู่แล้ว พวกเขาย่อมต้องเข้าข้างเพื่อนร่วมชาติสักหน่อย แต่อีกฝ่ายเป็นคนเกาหลี ทั้งยังเป็นดารา คนลงมือก็เป็นดาราซึ่งได้ยินว่าระหว่างทางกลับสถานีนั้น ในอินเทอร์เน็ตและเว็บไซต์ล้วนมีข่าวออกไปแล้ว ทั้งยังลุกลามกันไปใหญ่โต ดังนั้นพวกหยางเจี๋ยจะไม่จัดการก็ไม่ได้ คนที่ลงมือกับคนที่ถูกทำร้ายล้วนเป็นคนของประชาชน ทำเอาพวกเขาในสถานีพลอยปวดศีรษะเช่นกัน!

ขณะนั้น นายตำรวจอาวุโสที่ด้านนอกเดินเข้ามาในห้อง มองก่อนจะค้อมตัวลงกระซิบพูดคุยที่ข้างหูของหยางเจี๋ย "จาง...หัวหน้าหน่วย...โทรมา...เป่ยต้า...รอง...อู๋เจ๋อ..."

จางเย่เงี่ยหูฟัง ได้ยินมาเป็นท่อนๆ

อู๋เจ๋อชิงโทรมา?

หยางเจี๋ยไม่กล้าเพิกเฉย รีบเดินออกไป

ห้านาทีต่อมา หยางเจี๋ยค่อยกลับมาในห้อง เห็นได้จากสีหน้าท่าทางว่า เขาเองก็ต้องปวดหัวแล้ว ถูกทางฝ่ายอู๋เจ๋อชิงกดดันเสียใหญ่หลวง

ไม่ทันไรเสียงโทรศัพท์มือถือของหยางเจี๋ยก็ดังขึ้น

หยางเจี๋ยสีหน้าสงบเสงี่ยมขึ้นมา รีบเดินออกไป "ท่านโจว...ครับ...ใช่ครับ คนอยู่กับผม...ทราบครับ ... ผมจะจัดการให้เรียบร้อยครับ... ได้ครับ..." จากนั้นเปิดประตูออกไป "...เห็นข่าวแล้วครับ... ครับ ... ผมทราบครับว่าตอนนี้เรื่องนี้มีปัญหา...วางใจเถอะครับ..." ครึ่งชั่วโมงนี้ หยางเจี๋ยรับสายที่โทรเข้ามาไม่น้อย มีทั้งเหล่าหัวหน้าผู้บังคับบัญชามาสอบถามข่าวคราว มีทั้งคนที่มาขอร้องแทนจางเย่

ไม่นานนัก ทุกอย่างถึงค่อยสงบลง

หยางเจี๋ยพอกลับมาใหม่ ก็นึกหาทางได้แล้ว "อาจารย์จาง เรื่องนี้เป็นฝ่ายคุณลงมือก่อน แต่ทางอีอันอ๊กกับบอดี้การ์ดก็มีความผิด พวกเขาผลักคนล้ม คุณเห็นแล้วทนไม่ไหวจึงเข้าไปช่วย ถือว่ามีเหตุให้กระทำผิด ฝ่ายอีอันอ๊กพวกเราพาไปตรวจที่โรงพยาบาลแล้ว แผลของเขากับเหล่าบอดี้การ์ด เป็นแผลที่อื่น ไม่ใช่แค่ที่หน้าท้อง เพราะฉะนั้นเท้าคุณน่ะทำร้ายคนได้น้อยมาก ตอนนี้พวกเรามาทำความเข้าใจกันก่อนเถอะ คนที่ลงมือตอนนั้น สรุปแล้วมีกี่คนกันแน่?"

จางเย่มองเขา "หมายความว่าไงครับ?"

หยางเจี๋ยกล่าวอย่างเคร่งขรึม "ผมบอกคุณได้ชัดๆ เลยว่า แผลของอีอันอ๊กไม่หนัก แต่ไม่เบา และเขาไม่คิดจะจัดการเรื่องนี้เงียบๆ แน่ ฉะนั้นตอนนี้ได้แต่ต้องหาตัวคนลงมือทำร้ายเขาจริงๆ ออกมา เพราะว่าตอนนั้นที่หน้า CCTV ไม่มีกล้องบันทึกไว้ พวกเราได้แต่สืบหาจากพยานกับนักข่าว ค่อยๆ ควานหาตัวคนร่วมมือออกมาทีละคนๆ อย่างนี้ ความรับผิดชอบของคุณก็จะลดลงด้วย"

เหล่านายตำรวจมองผู้กำกับหยางเป็นตาเดียว ทราบว่าเขากำลังช่วยเหลือจางเย่ หาตัวการคนอื่นๆ ช่วยแบ่งเบาเคราะห์แทน

"อาจารย์จาง?" เห็นเขาไม่พูดอะไร หยางเจี๋ยก็หรี่ตา

จางเย่กังกับหลุดหัวเราะออกมา "ผู้กำกับหยาง เจตนาดีของคุณผมรับไว้ แต่ไม่ต้องไปตรวจสอบแล้ว อีอันอ๊กเป็นผมทำร้ายเองคนเดียว คนอื่นไม่เกี่ยว"

หยางเจี๋ยกล่าว "แต่ตอนนั้นคนร่วมลงมือ..."

"ไม่มีใครร่วมมือ" จางเย่กล่าว "เป็นผมคนเดียว!"

หยางเจี๋ยกับเหล่านายตำรวจต่างตื่นตะลึง "คุณคนเดียว? อาจารย์จาง..คุณหมายความว่ายังไง?"

จางเย่คิดรอบคอบแล้ว ในเมื่อเรื่องมาถึงขั้นนี้ เพราะเขาเป็นแกนนำ เรื่องเป็นเขาหา ยังจะให้คนอื่นมารับผิดชอบได้ยังไง? หนี้มากไม่ท่วมหัว ภาระมากไม่หนักหนา อยากทำอะไรก็ทำอย่างนั้น ปีใหม่แล้ว มีเขาตรากตรำที่โรงพักคนเดียวก็พอ ยังจะให้เดือดร้อนคนทั่วไปสิบยี่สิบคน? ไม่จำเป็น! เรื่องนี้จางเย่ไม่สามารถทำได้จริงๆ! "แผลอีอันอ๊กเป็นผมตี รอยฝ่าเท้าเป็นผมย่ำ แขนเป็นผมบิด หน้าบวมช้ำเป็นผมซ้อม ขาเขาเป็นผมหัก ไม่มีใครร่วมมือ!"

หยางเจี๋ยมองตาเขม็ง "ตอนนั้นมีคนร่วมรุมทำร้ายคน มีคนเห็นกันตั้งมาก!"

จางเย่ยังยืนยัน "พวกเขามาล้อมจริง แต่ไม่ได้ทำอะไร คนลงมือเป็นผมคนเดียว พวกคุณต้องทำยังไงก็ตามนั้นเถอะ อย่างไรเสียผมก็มานั่งอยู่นี่ ในเมื่อมาแล้ว ผมก็ไม่คิดว่าจะได้กลับไปหรอก ต้องจับขังก็ขังเถอะ ผมเชื่อฟังพวกคุณอยู่แล้ว"

แผลไม่ร้ายแรง อย่างมากแค่จับกุมไว้ไม่กี่วัน!

สิบวัน? สิบห้าวัน? จางเย่เตรียมพร้อมตั้งแต่แรกแล้ว เขานี่ช่างใจนักเลงสุดๆ!

ครั้งก่อนที่โดนจับ จางเย่ได้รับความไม่เป็นธรรม เป็นเพราะลูกชายของหวังสุ่ยซินทำร้ายคน อีกทั้งยังลงมือไปก่อน ที่จางเย่ลงมือไป เพียงเพื่อช่วยเหลือคนและป้องกันตัว สุดท้ายกลับถูกจับกุม เขาย่อมไม่พอใจ จึงได้สร้างความวุ่นวาย แต่กับคราวนี้ จางเย่ทราบว่าได้ก่อปัญหาไปด้วย จึงไม่ขัดขืน ความจริงก็ทำร้ายอีอันอ๊กกับสองบอดี้การ์ดไปแล้ว ถือว่าได้ช่วยเหลือสาวน้อยคนนั้นแล้ว เรื่องอื่นนับว่าไม่สำคัญ นี่คือหลักการของจางเย่ เขาน่ะจัดการเรื่องราวไม่เหมือนคนอื่นอยู่แล้ว!

นายตำรวจที่ยังวัยรุ่นอยู่ตะลึง "เรื่องนี้พูดกันพล่อยๆ ไม่ได้นะอาจารย์จาง!"

นายตำรวจอาวุโสยังว่า "พวกเราทราบว่าคุณไม่ได้ลงมือในช่วงหลังเลยนะ!"

จางเย่ไม่พูด

หยางเจี๋ยถอนหายใจ "คุณแน่ใจนะ?"

จางเย่กล่าว "ผมแน่ใจมาก เรื่องนี้เป็นความรับผิดของผมเอง ไม่มีคนอื่นๆ มาเกี่ยวข้อง ปีใหม่แล้ว อย่าให้ประชาชนต้องลำบากเลย ทุกคนน่ะไม่ได้อยู่กันง่ายดายทั้งนั้น ที่ต้องจัดการเรื่องผมก็จัดการเถอะครับ พวกคุณจะได้กลับไปส่งปีที่บ้าน" จากนั้นยื่นมือออกมา "บันทึกคำให้การผมเสร็จหรือยังครับ? เสร็จแล้วก็ให้ผมเซ็นเถอะ"

หยางเจี๋ยกลับไม่ยอม มองเขากล่าวว่า "อาจารย์จาง คุณทำแบบนี้น่ะไม่จำเป็นหรอกนะ คุณรับผิดไว้คนเดียว ไม่ดีกับคุณเลย!" แล้วเกลี้ยกล่อมว่า "ความจริงแล้วที่หาตัวประชาชนเหล่านั้นออกมา ก็ไม่ใช่เรื่องใหญ่อะไร อย่างมากแค่ปรับเงิน ร้ายที่สุดแค่ขังไว้สักสามสี่วัน เรื่องนี้ผมรับประกันให้คุณได้ เพราะงั้นไม่ต้องทำแบบนี้หรอก กระบวนการทางกฎหมายน่ะเข้มงวด คุณว่าคุณทำเองก็ไม่มีประโยชน์"

จางเย่ถาม "พวกคุณเห็นเองหรือเปล่า?"

"...ไม่" หยางเจี๋ยกล่าว

จางเย่ถาม "ตอนนั้นมีกล้องบันทึกภาพไว้ไหมครับ?"

หยางเจี๋ยพ่นลมหายใจ "ก็ไม่มี"

จางเย่ปัดมือ "งั้นถือว่าผมคนเดียวเถอะ ผู้กำกับหยาง พวกเราไม่จำเป็นต้องเถียงกันแล้ว ผมทราบว่าคุณมีเจตนาดี แต่เรื่องนี้ผมตัดสินใจแล้วเรียบร้อย ผมทำคนเดียวรับคนเดียว อย่าให้เดือดร้อนคนทั่วไปเลย ถือว่าพวกเราคุยกันเรียบร้อยเถอะ คุณว่าไง?"

หยางเจี๋ยเงียบไป

นายตำรวจที่ยังรุ่นๆ "ผู้กำกับหยาง!"

หยางเจี๋ยกัดฟัน "งั้นก็เขียนไปตามที่อาจารย์จางบอก!"

"เขียนแบบนั้นไม่ได้นะ!" นายตำรวจที่ยังรุ่นๆ กล่าว "พวกเรารู้กันดีว่าเรื่องเป็นยังไง! ถ้าปล่อยให้อาจารย์จางแบกคนเดียวแบบนี้ จะไม่ใช่แค่คุมขังธรรมดาก็จบหรอกนะครับ!"

จางเย่กล่าวอย่างสงบ "ผมตัดสินใจให้ตัวเองแล้ว พวกคุณก็ลงบันทึกไปตามที่ผมว่าเถอะนะ"

ในที่สุด บันทึกก็เก็บไปตามที่จางเย่ว่า

จางเย่ไม่ดูก็เซ็นไปด้วยสีหน้าท่าทางเป็นปกติ

นายตำรวจอาวุโสคนหนึ่งมองจางเย่ เขาอดรู้สึกยอมรับนับถือขึ้นมาไม่ได้จริงๆ! นายตำรวจหลายนายในเหตุการณ์ก็เช่นกัน พวกเขาเข้าใจแล้วในที่สุดว่าทำไมคนถึงได้ชอบจางเย่กันนัก! บนตัวของจางเย่มีสเน่ห์ชนิดหนึ่ง ทำให้คนต้องนับถือ ทั้งยังต้องยอมตาม!




*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./7.md)