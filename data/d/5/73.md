##บทที่ 473 : ท่าใหญ่ของจางเย่!
CCTV 11

ห้องประชุมของทีมจัดการแข่งขัน

ที่โต๊ะประชุมมีคนล้อมอยู่แปดเก้าคน

หัวโต๊ะเริ่มพูด "ห้องถ่ายทอดสดไม่มีปัญหานะ?"

"เตรียมการเรียบร้อยค่ะ" ผู้หญิงคนหนึ่งตอบ

"การแบ่งกลุ่มล่ะ?" ชายคนแรกถามต่อ

ชายวัยกลางคน คนที่สามทางซ้ายมือกล่าว "ประสานงานไว้แล้วครับ พรุ่งนี้จะเข้ามาแบ่งกลุ่ม"

จากนั้น มีชายหนุ่มคนหนึ่งกล่าวอึกๆ อักๆ "หัวหน้าครับ ตอนนี้มีปัญหาอย่างหนึ่ง คือมีคนที่ถูกแบนจากคำสั่ง 43 ข้อหาประพฤติตัวไม่เหมาะสมมาสมัคร พวกเราจัดการแล้วว่าให้ทำไปตามขั้นตอนปกติครับ"

ประธานที่หัวโต๊ะกล่าวต่อ "อืม เรื่องนี้ฉันได้ยินแล้ว ไม่เป็นไร การแข่งครั้งนี้ไม่จำกัดผู้เข้าร่วม ทำไปตามปกติ พวกเธอไม่ต้องสนใจ ต่อให้พวกเขาจะแสดงดีแค่ไหน อย่างไรเสียก็ถ่ายทอดจางเย่กับเหยาเจี้ยนไฉไม่ได้จะอัพโหลดก็ไม่ได้อีก เบื้องบนกำชับมาตามเอกสารแล้ว ดาราที่มีพฤติกรรมไม่เหมาะสม แม้แต่ถ่ายทอดผ่านอินเทอร์เน็ตก็ไม่ได้ อ่อ จับตามองไว้หน่อยล่ะ"

"รับทราบ"

"พวกเราทราบแล้วครับ/ค่ะ"

การที่จางเย่และเหยาเจี้ยนไฉมาสมัคร ทางทีมงาน CCTV 11 ล้วนพูดไม่ออก รู้สึกว่าสองคนนั้นต้องมาก่อเรื่องอะไรแน่ แต่หลังจากประชุมกันอย่างยาวนาน ก็ยังไม่ได้ริบสิทธิ์การแข่งขันของพวกจางเย่ เนื่องจากไม่มีอยู่ในกฎข้อบังคับ พวกเขาจึงแบนโดยการงดถ่ายทอดออกอากาศได้ แต่จะแบนสิทธิ์ของสองคนนั้นไม่ได้ เรื่องนี้ไม่ใช่เรื่องเล็กๆ ในวงการบันเทิง แต่เป็นการแข่งขันตลกใหญ่ทั่วประเทศ เป็นการร่วมมือกันระหว่างสมาคมผู้แสดงตลกคู่และอีกห้าหกสมาคม ถ้าจะปฏิเสธการเข้าร่วมของจางเย่กับเหยาเจี้ยนไฉใช่ว่าจะไม่ได้เสียทีเดียว แต่หากทำอย่างนั้น การแข่งขันก็จะสิ้นความยุติธรรมและการเปิดรับไป พวกเขาอาจจะเสียชื่อใหญ่โต สั่งไม่ให้ใครเข้าแข่งก็ได้? ผู้ชนะกำหนดไว้แล้ว? กำจัดผู้เห็นต่าง? หากข่าวลือเหล่านี้หลุดออกไป นับว่าไม่น่าฟัง ทั้งมีผลกระทบต่อรายการของพวกเขาด้วย ดังนั้นหลังจากทีมรายการและผู้สนับสนุนประชุมกัน สุดท้ายจึงปล่อยให้พวกจางเย่ทำตามใจ เพียงแต่ไม่ให้ถ่ายทอดหรือโปรโมทเท่านั้น

จะโปรโมท?

ตลกตายชัก!

ไม่ถ่ายทอด เพราะอย่างไรเสียในประกาศโปรแกรมรายการก็ไม่มีชื่อพวกเขาอยู่ แล้วพวกเขาจะอาศัยอะไรได้? ต่อให้สองคนนี้จะมาเล่นตลกในรายการจริงๆ พวกเขาก็ไม่เชื่อ! เล่นตลกคู่? พวกเขายังจะเล่นอะไรได้! ตลกคู่เป็นศิลปะด้านวรรณศิลป์ หากไม่ได้ฝึกฝนสิบปีไม่มีวันเหยียบย่างเข้าขอบเขตนี้ได้หรอก!


……


วันเดียวกัน

บนอินเทอร์เน็ตมีข่าวหลุดออกมาเรื่องหนึ่ง

ข่าวนี้เมื่อปรากฏ ต่างดึงดูดความสนใจและความตระหนกได้จากคนนับไม่ถ้วน!

"หือ? จางเย่กับเหยาเจี้ยนไฉไปเล่นตลก?"

"ถล่มแม่*มัน! ฉันดูผิดไปรึเปล่าเนี่ย?"

"ซุบซิบเหรอ? ข่าวเล็กๆ แบบนี้เชื่อไม่ได้หรอก จะเป็นไปได้ไง!"

"น่าจะจริงนะ ดูเหมือนคนใน CCTV 11 เอามาปล่อยเอง"

"ไหนว่าแบนแล้วไง?"

"นั่นสิ ทำไมถึงเข้าร่วมแข่งได้ล่ะ?"

"ฉันก็ไม่รู้เหมือนกัน เกิดอะไรขึ้นหว่า?"

"คำสั่งแบนแปลว่าห้ามออกอากาศ เพราะมันไม่ได้ริดรอนสิทธิเสรีภาพส่วนบุคคล เหมือนอย่างเวลาสอบข้าราชการ ถ้าเคยก่อคดีมาก่อนไม่ได้แปลว่าคุณจะถูกห้ามเข้าสอบ คุณยังเข้าสอบได้อยู่นะ แต่ต่อให้สอบผ่าน เขาก็ไม่จ้าง ฮ่าๆ ผมเชื่อว่าความคิดนี้เป็นของจางเย่แน่นอน เขาคงหาช่องโหว่เตรียมเข้ามาก่อกวนการแข่งขันตลกครั้งนี้ แต่จะให้หวังว่าจางเย่จะได้ตำแหน่งอะไรดีๆ นั่นน่ะ ผมว่าหวังมากไป อีกอย่างจางเย่รู้เรื่องเซี่ยงเซิง[1]ซะที่ไหนล่ะ"

"แบบนี้แปลว่ายังไง? ปล่อยออกอากาศได้ด้วย?"

"ไม่มีทางน่า"

"อาจารย์จางจะทำอะไร ก็มักอยู่เหนือการคาดหมายตลอดแหละ! วะ ฮ่ะ ฮ่า!"

"ไปวุ่นวายคนอื่นก็ดี อาจารย์จางไปรังควาญเขาแบบนี้ ต้องมีอะไรมา ‘เปลี่ยนแปลง’ แน่! พรืด แค่คิดก็สนุกฉิ*!"

"ฉันก็ขำ จางเย่กับเหยาเจี้ยนไฉเปลี่ยนงานไปเล่นตลก? ภาพนี้ฉันคิดไม่ถึงจริงๆ! ชักคาดหวังอยู่หน่อยๆ แฮะ!"

"อยากไปดูสดจังเลย ไปดูกันว่าอาจารย์จางจะพูดได้แย่ขนาดไหน!"

"จางเย่เข้าร่วมเล่นตลกน่าจะไม่ได้เตรียมตัว เขาไปก็แค่ก่อความวุ่นวาย ถือว่าบรรลุจุดประสงค์แล้วมั้ง พูดอะไรก็ไม่ต่างกันหรอก!"

"ติ่งจางเย่!"

"เชียร์เหล่าเหยา!"

"ฮ่าๆๆ เจ้าสองคนพี่น้องนี่ช่างก่อเรื่องจริงนะ!"

"โดนแบนกันหมด พวกเขาก็ยังกล้าจะไปแข่งออกทีวี?"


……


บ้านจางเย่

กลับมาถึงบ้านตอนบ่าย มีเสียงโทรศัพท์ดังไม่หยุดหย่อน

คนแรกคือศิลปินละครตลกฉือซิ่วฟาง ประโยคแรกก็ถามว่า "เธอเข้าไปแข่งพูดตลกคู่? ทำได้จริงเหรอ? หมายความว่าไงกัน?"

จางเย่ยกมือถือขึ้นยิ้มพลางกล่าว "รออีกเดี๋ยวก็ทราบแล้วครับ"

ฉือซิ่วฟาง "เธอไม่รู้จริงๆ หรือแกล้งไม่รู้เนี่ย? คิดว่าเพราะพวกเขายอมให้สมัคร แปลว่าเธอจะได้เข้าแข่ง? ออกอากาศได้? จะได้ฟันฝ่าไปได้จริงๆ? เธอน่ะคิดง่ายไปแล้ว ฉันรับรองเลยว่าพอจบรอบคัดเลือก เธอก็ทำอะไรไม่ได้ เสียแรงเปล่าๆ นะ"

"ผมรู้ครับ"

"รู้แล้วยังจะไป?"

"ไอ้หยา น้าฉือ ผมก็มีความคิดผมบ้างสิครับ"

หลังวางสายอาจารย์ฉือ ก็มีเพื่อนอีกคนโทรมา

เถียนปิน "จะทำอะไรของนายน่ะ?"

จางเย่กล่าว "ฮ่าๆ ก็ทำแบบนี้แหละ"

"นายจะเข้าแข่งจริงๆ?" เถียนปินชักพูดไม่ออก

จางเย่รับคำ "แหงสิ"

เถียนปินกล่าว "เอาล่ะ งั้นฉันก็ไม่มีอะไรจะพูด"

ด้านข้าง ฝ่ายเหยาเจี้ยนไฉเองก็รับสายไม่หยุด ต่างเป็นสายจากมิตรสหาย ล้วนแต่ถามเขาเรื่องการเข้าร่วมแข่งขัน

เหยาเจี้ยนไฉรับสายโทรศัพท์อย่างต่อเนื่อง

จางเย่แนะ "เรายังมีเรื่องอีกเยอะนะ ปิดมือถือกันดีไหมครับ?"

เหยาเจี้ยนไฉพยักหน้า ปิดโทรศัพท์มือถือ แล้วหันมากระพริบตามองจางเย่ปริบๆ "จางน้อยเอ๊ย โทรศัพท์พวกนี้ช่วยปลุกฉัน ก่อนเข้าสมัคร ลูกพี่โดนนายทำจนงง เกือบจะหลุดไปซะแล้ว พอมานั่งคิดดู ฉันว่ามันไม่ถูก นายบอกว่าต่อให้เราไม่ได้ออกอากาศช่วงคัดเลือก แต่ว่าในรอบตัดเชือกตัดสินน่ะได้ถ่ายทอดสด ดังนั้น CCTV 11 ไม่มีทางหยุดเราออกอากาศได้ ถ้าเกิดว่างานเราไม่มีใครเห็นตั้งแต่ช่วงรอบคัดเลือก เราจะเข้ารอบตัดสินได้ยังไงกัน?"

จางเย่พูดอย่างคลุมเครือ "ถึงเวลาค่อยว่ากันสิครับ"

เหยาเจี้ยนไฉแทบเป็นลม "ค่อยว่ากัน?"

จางเย่ "ตอนนี้พวกเราน่ะทำอะไรไม่ได้ ได้แต่เล่นเซี่ยงเซิงให้ดี เรื่องอื่นๆ ปล่อยให้เป็นลิขิตฟ้าเถอะ เอาน่าเหล่าเหยา เราสองคนมาต่อมุกกัน"

เหยาเจี้ยนไฉ "ฉันเพิ่งรู้ว่าฉันโดนนายลากลงเรือโจรซะแล้ว เอาเถอะ คราวนี้ยังไงก็เละเทะ ลุยให้ถึงที่สุดเถอะ! มา!"

ความจริงที่ใครๆ พูด เขาเองก็เข้าใจ ทว่ามีบางสิ่งที่เขาอธิบายคนอื่นๆ ไม่ได้ เขารู้ว่าผลงานของเขาไม่มีทางได้ออกอากาศ การแข่งขันนี้เต็มไปด้วยทางตันไม่มีทางออก แต่จางเย่มีความคิดของตนเอง ซึ่งเขาไม่ได้บอกใคร ที่แน่ๆ ที่เขาต้องการคือเข้าแข่งรอบคัดเลือกกับเหล่าเหยา และสร้างผลงานให้ดีที่สุด!

อื่นๆ ปล่อยให้เป็นลิขิตฟ้า!

เรื่องนี้ที่สุดแล้วจะสำเร็จหรือไม่ ความจริงต้องใช้โชคนิดหน่อย!


=====================

[1] เซี่ยงเซิง คำเรียกของตลกคู่

*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./74.md)