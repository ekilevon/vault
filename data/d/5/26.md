##บทที่ 426 : เจ้าหน้าที่ฟ่าน!
น้ำอุ่น?

ให้ฉัน?

เหตุการณ์นี้เคยเกิดขึ้นมาก่อนกับจางเย่ ทว่าจากที่สังเกต ทำให้พอจะทราบถึงนิสัยของแม่สาวผมสั้นคนนี้ว่าเธอน่ะ ‘ร้ายกาจ’ ยิ่งกว่าตนเองเสียงอีก แถมยัง ‘ร้ายกาจ’ พอๆ กับเหราอ้ายหมิ่นเสียด้วย เพียงแต่เหราอ้ายหมิ่นนั้นร้ายกาจแค่ปาก เธอน่ะปากคมกริบใจอ่อนยวบ โดยเนื้อแท้แล้วสามารถดูแลผู้คนได้บ้าง ไม่ว่าจะกับจางเย่หรือคนที่พักอยู่ที่นั่น แต่ละคนล้วนได้รับความช่วยเหลือจากเหราอ้ายหมิ่นกันทั้งนั้น แต่กับสาวผมสั้นคนนี้ต่างออกไป แค่เห็นก็ทราบว่าเนื้อในนั้น ‘ร้าย’ ไม่เพียงที่ฝีปาก แต่ยังรวมถึงการกระทำ จางเย่ได้แต่อึ้งงัน เพราะสาวสวยคนนี้ดูไม่ใช่คนประเภทที่จะรินน้ำมาให้ใครได้!

จางเย่รีบยื่นสองมือออกไปรับ "ขอบคุณมากครับ"

ฟ่านอิงอวิ๋นฉีกยิ้มให้เขา "คุณอย่าเกรงใจเลย ยินดีค่ะ"

เหมิงอี้เหงื่อตก "วันนี้พระอาทิตย์ขึ้นทางทิศตะวันตกรึไงนะ?"

ฟางเสียวสุ่ยเองก็มองฟ่านอิงอวิ๋นอย่างตื่นตะลึง ทำไมวันนี้คุณฟ่านทำตัวแบบนี้ได้ล่ะ?

จากนั้น ฟ่านอิงอวิ๋นก็พูดพร้อมรอยยิ้ม "อาจารย์จาง ฉันเป็นแฟนคลับเดนตายของคุณเลยนะคะ ติดตามคุณมาตั้งแต่สร้างผลงานเขียนกลอนบทแรกๆ ผลงานคุณถูกใจฉันมากจริงๆ ค่ะ อีกเดี๋ยวคุณต้องเซ็นชื่อให้ฉันด้วยนะ ฉันจะเก็บไว้เป็นที่ระลึก"

จางเย่รู้สึกเป็นเกียรติสุดๆ "ไม่เป็นไรครับ"

แฟนคลับ?

เธอเป็นแฟนคลับของจางเย่?

คนในที่ทำงานต่างเข้าใจกันเสียที แต่ก็ยังรับไม่ค่อยได้ ในสายตาของพวกเขา คนอย่างเจ้าหน้าที่ฟ่านนั้น ไม่น่าจะมีไอดอลมีความศรัทธาต่อใครได้เลย ..แต่ไม่สิ! เริ่มมีคนนึกได้ จากนั้นถึงกับต้องยิ้มจืดเจื่อน เว*เอ๊ย ลืมเลย อาจารย์จางเย่กับเจ้าหน้าที่ฟ่านน่ะ ‘บัดซบ’ ต่างกันไม่เท่าไรเอง! เจ้าหน้าที่ฟ่านแม้ปากจะร้าย แต่ก็ไม่เคยลงไม้ลงมือ ส่วนจางเย่? รายนั้นน่ะ ทำร้ายหัวหน้างาน ทำร้ายลูกของหัวหน้า แถมตอนนี้เพิ่งทำร้ายชาวต่างชาติอีก สองคนนี้แม่*เป็นหนูในรังเดียวกันชัดๆ ไม่มีใครดีไปกว่ากัน แปดตำลึงครึ่งชั่ง! เหมาะกันเหมือนผีเน่าโลงผุ! ไม่แปลกที่ทั้งสองจะชื่นชมกันและกัน!

"ทอล์คโชว์คุณจะจบแล้วเหรอ?"

"ใช่ครับ อีกแค่ไม่กี่ตอนเอง"

"ช่วงหลังๆ ไม่สนุกเท่าแรกๆ นะ ด่าคนน้อยลงเยอะเลย"

"เหอๆ จะให้มากไปก็ไม่ดีมั้ง เบื้องบนจับตาดูผมอยู่นะ"

"ถึงอย่างนั้นก็ยังต้องด่า ต้องมั่นคงในแนวทางของตัวเองหน่อยสิ"

จางเย่กับฟ่านอิงอวิ๋นคุยกันอย่างถูกคอไม่เบา

เหมิงอี้กับฟางเสียวสุ่ยและพวกเห็นภาพนี้แล้ว อดรู้สึกใจคอเต้นไม่เป็นส่ำ สีหน้าท่าทางดูแปลกพิกล ตัวบัดซบสองคนมาพบกัน ความจริงกลับกลมเกลียวได้ขนาดนี้เชียว?

ประตูหลังเปิดออก

เป็นหัวหน้าหน่วยต่งจื้อเฉียงกลับเข้ามา "เงียบๆ หน่อย เบื้องบนมาตรวจงาน"

ด้านข้างเขา มีชายวัยกลางคนอีกสามคนตามเข้ามาด้วย ดูจากตำแหน่งบนบ่าแล้วคงเป็นหัวหน้าหน่วยกำกับควบคุมอินเทอร์เน็ต เพราะน่าจะตำแหน่งสูงกว่าต่งจื้อเฉียง

รองผู้กำกับจ้าวยิ้มแย้ม "ไม่ได้มาตรวจงานหรอก แค่มาดูอะไรนิดๆ หน่อยๆ เท่านั้น" ปราดแรกก็มองเห็นจางเย่ พยักหน้าให้เขาน้อยๆ "อาจารย์จางน้อย ยินดีต้อนรับนะครับ คุ้นชินกับที่นี่หรือยัง?"

จางเย่ตอบ "ยังไม่คุ้นเท่าไรครับ แต่ถ้ามีอะไรให้ผมช่วยก็บอกได้เลยครับ"

รองผู้กำกับจ้าวกล่าว "หัวหน้าหน่วยต่งกับหน่วยงานเขารับผิดชอบเกี่ยวกับแวดวงการบันเทิง คงต้องให้คุณช่วยแนะนำพวกเขาล่ะนะ"

จางเย่ยิ้ม "ยินดีครับ"

คุยกันอย่างเรียบง่ายสบายๆ ไม่กี่คำ รองผู้กำกับจ้าวค่อยหันไปมองฟ่านอิงอวิ๋น หัวเราะคำหนึ่ง จากนั้นหันกล่าวกับต่งจื้อเฉียงว่า "คุณต่ง อาจารย์ฟ่านอยู่กับคุณเป็นอย่างไรบ้าง?"

ต่งจื้อเฉียงเอามือลูบจมูก "ท่านอยากฟังเรื่องจริงหรือโกหกล่ะครับ?"

นายตำรวจชั้นผู้ใหญ่ด้านหลังได้ยินก็ยิ้ม "ท่านรองจ้าวยังอยากจะได้ยินคำโกหกด้วยเหรอ?"

ต่งจื้อเฉียงจึงกล่าวต่อว่า "งั้นผมจะพูดจริงๆ นะ ไม่ไหวสุดๆ ครับ เจ้าหน้าที่ฟ่านมีทัศนคติต่อการทำงานที่แย่มาก ไม่ว่าจะเป็นเรื่องงานที่ไม่ทุ่มเท และความสัมพันธ์ย่ำแย่กับเพื่อนร่วมงาน อีกทั้ง ... เฮ้อ เอาเป็นว่าก็อย่างที่ผมบอกไปนั่นแหละครับ หัวหน้าช่วยเปลี่ยนเอาคนที่มีใจจะทำงานมากกว่านี้หน่อยสิ พวกเราเป็นหัวกะทิของหน่วย แต่ตอนนี้..."

รองผู้กำกับจ้าวหัวเราะหึๆ ตบไหล่ของต่งจื้อเฉียง พลางกล่าวอย่างสบายๆ "คุณต่ง ฉันจะบอกอะไรให้นะ เรื่องนี้เมื่อปีก่อนเธอเคยส่งหาเบื้องบนมากกว่าหนึ่งครั้งแล้ว พวกเขาตอบเธอมาว่าไงนะ --- ไม่ได้ คนเราน่ะไม่มีใครสมบูรณ์แบบ แต่ละคนมีจุดด้อยของตัวเองทั้งนั้น คุณนับว่าเป็นหัวหน้าคนหนึ่ง จะต้องทำหน้าที่ช่วยให้ลูกน้องปรับตัวและชี้นำทุกคน ไม่ใช่เปลี่ยนคน ไม่ใช่โยนภาระออกไป"

นายตำรวจระดับสูงด้านหลัง กล่าวขึ้น "คุณต่ง ผมขอบอกคุณไว้เลยนะ อาจารย์ฟ่านเป็นอาจารย์ที่วิทยาลัยป้องกันประเทศมาสิบปีแล้ว เป็นสุดยอดหัวกะทิ มีคนแย่งชิงแค่ไหนฉันจำไม่ได้หรอก แต่สุดท้ายอาจารย์ฟ่านก็มาตกอยู่ในมือคุณแล้ว นั่นเพราะทุกคนเชื่อใจคุณนะ"

ต่งจื้อเฉียงยิ้มเจื่อน "แต่พวกเราเป็นฝ่ายปฏิบัติการณ์ เป็นแนวรบแนวหน้าในอินเทอร์เน็ต ไม่ได้ทำเรื่องการศึกษาหรือทฤษฎี ผมว่านะ ด้วยความสามารถของเจ้าหน้าที่ฟ่าน ให้ไปอยู่ฝ่ายระบบเสริมสร้างความเชื่อมั่นหรือฝ่ายประชาสัมพันธ์ต่างชาติน่าจะถูกต้องกว่า ต่อให้ไม่ไหว กลับไปมหาวิทยาลัยก็ยังได้นะครับ"

ฟ่านอิ้งอวิ๋นดีดนิ้วเปราะ "ข้อเสนอนี้ไม่เลว!"

นายตำรวจคนนั้นส่ายหน้าอย่างแรง

รองผู้กำกับจ้าวอดหัวเราะออกมาไม่ได้ หันไปกล่าวกับต่งจื้อเฉียงว่า "คุณนี่นะ เบื้องบนน่ะเขาชอบคุณกันทั้งนั้น ถึงได้ให้การดูแลหน่วยคุณขนาดนี้ ยังจะไม่รู้สำนึกอีก!"

ต่งจื้อเฉียงกับเพื่อนร่วมงานคนอื่นๆ ตื่นตะลึง "หมายความว่ายังไงครับ?"

ผู้กำกับจ้าวส่ายหน้า "หน้าที่ของพวกเธอตอนนี้น่ะ ยังไม่ได้ใช้ความสามารถเจ้าหน้าที่ฟ่านเต็มที่หรอก รออีกเดี๋ยวพวกเธอจะรู้เอง"

ฟ่านอิงอวิ๋นยิ้มเยาะ "ฉันมันไม่มีประโยชน์หรอก ตาแก่จ้าว ฉันเบื่อที่นี่แล้ว เมื่อไรจะให้กลับวิทยาลัยสักที? ฉันไปสอนของฉันดีๆ ก็ได้ ไม่งั้นก็ให้ฉันปลดประจำการกลับบ้านไปสิ เอาฉันมาดองอยู่นี่ได้ประโยชน์อะไร? ออกไปทำงานเองยังจะดีซะกว่า"

ตาแก่จ้าว?

กล้าเรียกอย่างนั้นเชียว!?

จางเย่ออกจะอึ้งๆ อยู่บ้าง

ต่งจื้อเฉียงกับคนอื่นๆ กลับไม่ประหลาดใจนัก พวกเขาทราบแล้วว่าเจ้าหน้าที่ฟ่านกับรองผู้กำกับจ้าวนั้นรู้จักกันมานาน

รองผู้กำกับจ้าวกล่าวว่า "เธออยากจะไปฉันก็ช่วยอะไรไม่ได้หรอกนะ ผู้กำกับสั่งลงมาแล้ว"

รองผู้กำกับจ้าวไม่สนใจเธอ เขาก็ทราบว่าฟ่านอิงอวิ๋นมีนิสัยเช่นนี้ ทั้งสองรู้จักกันมาห้าหกปี ตอนนั้นลูกชายเขาเรียนที่วิทยาลัยป้องกันประเทศ อยู่ในชั้นเรียนของฟ่านอิ้งอวิ๋น ยิ่งไปกว่านั้นลูกชายยังไม่เอาไหน ทำผิดกฎมหาวิทยาลัยเป็นประจำ ไหนจะตอนนั้นฟ่านอิงอวิ๋นไม่สนใจว่าคุณจ้าวมียศมีตำแหน่งแค่ไหน สองสามวันก็เชิญมาที่วิทยาลัยมาตักเตือนสักที ถูกต้อง ตักเตือนจริงๆ แถมชี้หน้าด่ารองผู้กำกับจ้าวว่าเขาเอาแต่ให้ท้ายลูกจนเสียคน ใบลาออกที่ยื่นให้นัั้นเป็นเหมือนการตบหน้าของรองผู้กำกับจ้าว คำพูดของฟ่านอิงอวิ๋นตอนนั้นเขายังคงจำได้ไม่ลืม --- ฉันไม่สนใจว่าคุณจะใหญ่แค่ไหน! ถ้าต่อไปลูกคุณไม่ยอมเข้าเรียนดีๆ งั้นอยากไสหัวไปแค่ไหนก็ไสหัวไปให้ไกลเท่านั้นเถอะ!

ตอนนั้นฟ่านอิงอวิ๋นเป็นอย่างนี้

หลายปีผ่านไป ยังคงเป็นอย่างเดิม ไม่เปลี่ยนไปสักนิด!

……

หัวหน้าไปแล้ว

ต่งจื้อเฉียงกลับออฟฟิศมาด้วยความสิ้นหวัง

ไม่มีใครเชื่อว่าเจ้าหน้าที่ฟ่านจะมีทักษะชำนาญอย่างที่หัวหน้าบอก อาจารย์ในวิทยาลัยป้องกันประเทศได้แต่สอนเรื่องทฤษฎี ในเรื่องความรู้เบื้องต้น พวกเขาย่อมต้องอ่อนด้อยกว่าเธออยู่แล้ว แต่ว่าอาจารย์ที่สอนมาอย่างเดียวจะมีประสบการร์จริงได้อย่างไร? ในหน่วยหนึ่งของกองกำกับอินเทอร์เน็ต พวกเขาเป็นแนวหน้าในการสู้รบกับอาชญากรรมทางอินเทอร์เน็ตเชียวนะ พวกเขาไม่ต้องการทฤษฎีหรือครูอาจารย์ แต่เป็นประสบการณ์จริงต่างหาก! ดังนั้น ในสายตาพวกเขา ที่ฟ่านอิงอวิ๋นอยู่นี่ได้ก็ด้วยเส้นสายของเธอเท่านั้น อย่างไรเสียก็สอนอยู่ในวิทยาลัยป้องกันประเทศมาหลายปี ย่อมมีลูกศิษย์หลายคนมีตำแหน่งสูง ไม่เห็นเหรอว่าลูกของรองผู้กำกับจ้าวเป็นศิษย์ของเธอ? เส้นสายนี้ยังไม่เข้มแข็งพอ?

เฮ้อ

นี่มันยังไงกันนะ?

ถึงเวลาทำงานแล้ว แต่ละคนไม่มีเวลาคุยเล่นกับจางเย่อีกต่อไป งานของพวกเขายังมีอีกไม่น้อย ต่างพากันวุ่นวายกับงานของตนเองไปเงียบๆ

จางเย่นั่งคลิกเมาส์ก๊อกๆ แก๊กๆ

มีแต่ฟ่านอิงอวิ๋นที่นั่งอยู่อย่างเยือกเย็น เอากาแฟมานั่งจิบไปด้วยเล่นเกมไปด้วย

นี่แหละคือความสำราญ!

ฟางเสียวสุ่ยกับเหมิงอี้มองเธอแล้วก็เอาเอกสารหอบหนึ่งเข้ามาให้ "เจ้าหน้าที่ฟ่าน คุณช่วยดูข้อมูลชุดนี้หน่อย กรองเอาที่น่าสงสัยออกมาใส่ตารางแล้วใส่เข้าไปในฐานข้อมูลที ก่อนเที่ยงต้องใช้ พวกเราคนมีน้อย ทำงานไม่ทัน"

ฟ่านอิงอวิ๋นเหลือบมองกองเอกสาร จากนั้นหันกลับไปเล่นเกมต่อ "ทำไม่ได้"

เหมิงอี้ทนดูไม่ได้อีก "เธอเป็นถึงอาจารย์วิชาระบบเครือข่ายของวิทยาลัยป้องกันประเทศเชียวนะ อะไรคือไม่ได้กัน?"

ฟ่านอิงอวิ๋นมองเขาด้วยสายตาเหมือนมองคนไม่รู้เรื่องรู้ราว "พวกนายไม่เคยเข้ามหา'ลัยเหรอ? เรื่องนี้มันใช้ตรรกะการค้นหาข้อมูลน่าสงสัยกับการจัดการข้อมูล ระบบเครือข่ายแบ่งแยกย่อยเป็นหลายระบบ ฉันไม่ได้สอนเรื่องนี้"

เหมิงอี้กล่าว "งั้นเธอสอนอะไร?"

ฟ่านอิงอวิ๋นหัวเราะเสียงเย็น "ทำไมฉันต้องบอกนายด้วย? เด็กน้อย แม้แต่ ‘เจ๊ฟ่าน’ สักคำยังไม่เรียก วันทั้งวันเรียกแต่เจ้าหน้าที่ฟ่านนี่ฟ่านนั่น ไม่รู้จักผู้ใหญ่ผู้น้อย?" พูดจบ ก็ยื่นมือออกมาชี้ที่บั้งยศบนบ่า "ถึงตอนนี้ฉันจะถูกลดตำแหน่ง ก็ยังตำแหน่งสูงกว่านาย! ไสหัวไป อย่ามายุ่งกับฉัน!"

เหมิงอี้ตาเหลือกขาว

ฟางเสียวสุ่ยหันไปกล่าวกับเหมิงอี้อย่างขุ่นเคือง "ไม่ต้องไปสนใจเธอ พวกเราทำกันเองแล้วกัน"

ทั้งสองหงุดหงิดงุ่นง่านจนไม่มีอารมณ์จะสนใจอีกต่อไป

นายตำรวจไซเบอร์อาวุโสที่ด้านข้างส่ายหน้า เขาสงสัยว่าทำไมสองคนนี้ต้องไปรบกวนเธอ ได้แต่ทำให้ตัวเองลำบากไม่ใช่หรือไง? ไม่ใช่ว่าไม่เคยรู้ว่าเจ้าหน้าที่ฟ่านเจ้าอารมณ์ขนาดไหน ความจริงเขาเองก็เคยลำบากเพราะเจ้าหน้าที่ฟ่านมาก่อน นึกถึงตอนที่เธอเพิ่งเข้ามาเมื่อหลายเดือนก่อน นายตำรวจผู้นี้พบว่าเธอนั่งสวยไปวันๆ ไม่ทำงานทำการ เขาพยายามจะสอนเธอ แค่เรียก ‘เสี่ยวฟ่าน*’ ไปก็พูดไม่ออกแล้ว ฟ่านอิงอวิ๋นตอนนั้นตอบกลับมาว่า ‘เสี่ยวฟ่าน (คนขายของริมทาง - เป็นมุกคำพ้องเสียง)? ไม่เรียกฉันว่าเทศกิจไปเลยล่ะ’ เขาก็แทบกระอักเลือดตาย!

ดังนั้น เจ้าหน้าที่ฟ่านจึงกลายเป็นคำที่พวกเขาใช้เรียกเธอ คนที่อายุน้อยกว่า ก็ไม่ยอมเรียกเธอว่าเจ๊ฟ่าน ที่แกกว่า ก็กลัวเธอสวนกลับเวลาเรียกว่า ‘เสี่ยวฟ่าน’ ดังนั้นทุกคนจึงได้แต่เรียกว่าเจ้าหน้าที่ฟ่าน

พูดสั้นๆ ก็คือ นี่คือคนที่ทำให้ตั้งแต่ผู้บริหารเบื้องบนยันนายตำรวจเบื้องล่างต้องปวดหัว ไม่มีใครมีวิธีจัดการกับเธอสักคน!

แน่นอน วันนี้มีข้อยกเว้น

ก็ฟ่านอิงอวิ๋นทำตัวดีกับจางเย่เท่านั้นไง!

*-*-*-*-*-*-*-*-*-*-*-*-*-*-*-*


[Go To Next Chapter]( ./27.md)