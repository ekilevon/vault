##บทที่ 414 : โลหิตข้านี้แด่เซวียนหยวน!
บทกวีบทนี้ เดิมทีไม่มีชื่อเรียก ชื่อนี้เป็นสหายรักของหลู่ซวิ่น สวี่โซ่วซางตั้งขึ้นให้เมื่อตีพิมพ์ลงในหนังสือ ‘ไหวจิ้ว’ (ระลึกวันเก่าๆ) ตามความหมายของหลู่ซวิ่นนั้น ประโยคแรกแสดงถึงความรู้สึกรักชาติของตัวเองที่สั่งสมไว้ในใจ ประโยคที่สองแสดงถึงความรักความชังและสาเหตุ ประโยคที่สามคือการรวมใจความของสองประโยคก่อนหน้า สร้างจุดพลิกด้วยการแสดงอารมณ์ว่า ‘เพื่อนร่วมชาติยังหลับใหล’ ส่วนประโยคสุดท้ายคือการสัตย์สาบานว่าเรือนร่างนี้จะอุทิศแก่ชาติ แสดงถึงหัวใจที่ยินดีจะต่อต้านลัทธิจักรวรรดินิยมจนตัวตาย และจิตวิญญาณที่ยินดีจะอุทิศชีวิตแก่ชาติบ้านเมือง

ที่จางเย่ต้องการบอกคือเช่นนี้ ชาติบ้านเมืองกำลังถูก ‘รุกราน’ แต่คนในชาติยังคงหลับใหล เขาไม่รู้จะทำอย่างไรดี ได้แต่รับใช้มาตุภูมิด้วยใจอันระอุอุ่น!

บทกวีนี้เมื่อปรากฏ ไม่ทราบว่ามีคนต้องหวั่นไหวถึงขนาดไหนแล้ว!

นี่แหละคือจางเย่ คุณอาจหาว่าทอล์คโชว์ของเขาไม่เห็นจะตลกตรงไหน คุณอาจแย้งว่าการวิเคราะห์ความฝันในหอแดงเขาไม่มีหลักการ คุณอาจวิจารณ์ว่านิสัยของเขาเหม็นเน่าจนยากเกินทน คุณจะด่าว่าเขาไม่รู้เรื่องวรรณกรรมไม่รู้เรื่องศิลปะ ทั้งหมดนี้ย่อมได้ แต่คุณไม่อาจเคลือบแคลงในความรักอันลึกล้ำต่อชาติมาตุภูมิของเขาได้ตลอดไป เรื่องนี้ไม่ว่าใครก็ไม่มีสิทธิ์มาวิจารณ์เขา บทกวี ‘ฉันรักแผ่นดินนี้’ กับบทกวี ‘โลหิตข้านี้แด่เซวียนหยวน’ นั้น จางเย่เป็นคนอย่างไร ล้วนแต่เปิดเผยออกมาอย่างกระจ่างชัด!

เขาเองก็เป็นคนจีน

เป็นคนจีนรักชาติ รักแผ่นดินเกิด รักเพื่อนร่วมชาติคนหนึ่ง!

"โลหิตข้านี้แด่เซวียนหยวน?"

"ลูกผู้ชาย!"

"แม่*นี่แหละลูกผู้ชายตัวจริง!"

"ใครบอกว่าการที่จางทำร้ายคนจะทำให้เสียภาพลักษณ์ของผู้มอบความรู้ไป? ใครบอกว่าครูบาอาจารย์ได้แต่ใช้มือถือหนังสือสอนบรรยายเหรอ? ไม่ต้องดูว่าคนอื่นวิจารณ์จางเย่อย่างไร ในความคิดฉัน จางเย่นับว่าเป็นอาจารย์ที่ดีคนหนึ่ง!"

"เหล่าแฟนคลับสมองตาย พวกเธอดูสิ! ไอ้ดาราต่างชาตินั่น ปากมันก็บอกว่าชอบพวกเธอ ขอบคุณพวกเธอ รักพวกเธอ แต่สุดท้ายแล้วต้องการอะไร? พูดกันชัดๆ ก็คือต้องการล่อลวงพวกเธอ เพื่อให้ตนเองโด่งดังและได้รับความสนใจติดตามจากพวกเธอ แต่สุดท้ายแล้วในสายตาของพวกเขา..กลับไม่เห็นพวกเธออยู่ในนั้นเลย ไม่สนใจด้วยซ้ำว่าพวกเธอจะเป็นจะตาย! ดูบทกวีของอาจารย์จางเย่สิ ที่แท้แล้วเป็นใครที่รักพวกเธอเป็นห่วงเป็นใยพวกเธอจริงๆ ฉันคิดว่าคงไม่ต้องบอกอีกแล้ว ครูบาอาจารย์อย่างจางเย่ทุ่มเทหัวจิตหัวใจ พวกเธอกลับเอาอาวุธเอาก้อนหินไปทำร้ายอาจารย์จาง? ฉันไม่รู้พวกเธอเป็นยังไง พวกเธอลองใช้จิตสำนึกคิดดูเองเถอะ ‘พวกเธอน่ะกำลังทำอะไร!’"

"ตื่นเถอะ! อย่าให้ความพยายามของอาจารย์จางต้องเสียเปล่า! อย่าให้อาจารย์จางต้องเห็นว่าทุกคนใจจืดใจดำ!"

"อาจารย์จาง คุณทำมามากพอแล้ว ทุ่มเทสุดทั้งแรงกายแรงใจ ไม่ต้องสนใจพวกเขาแล้ว ให้พวกเขาได้คิดกันเองเถอะ คุณรีบรักษาบาดแผลให้ดี วงการบันเทิงถ้าขาดคุณไป ก็ไม่ครึกครื้นสนุกสนานน่ะสิ พวกเรายังรอให้คุณสร้างผลงานที่โดดเด่นยิ่งกว่านี้ต่อไปนะ!"

"ขอให้อาจารย์จางหายในเร็ววัน!"

"กลอนบทนี้เจ๋งสุดๆ! น้อมรับการสั่งสอนแล้ว!"

"อาจารย์จางคือวีรบุรุษเลือดเหล็กที่ไม่กลัวฟ้าดินจริงๆ!"

ในเวยป๋อ คนที่เดิมทีไม่ทราบว่าจางเย่เป็นคนอย่างไรจำนวนมาก ขณะนี้ต่างก็เข้าข้างฝ่ายจางเย่ ดาหน้ากันเข้ามาช่วยโบกธงโห่ร้องให้กับจางเย่!

ถึงกับสามารถกล่าวได้ว่า ‘หวนระลึกในภาพน้อย’ นี้ พอเผยแพร่ เวยป๋อทางการของทั้งเหล่าโรงเรียนมหาวิทยาลัยและคณาจารย์ในวงการศึกษานี้ต่างก็ลุกขึ้นมา ส่งต่อบทความของจางเย่นี้ออกไป!

รองอธิการบดีมหาวิทยาลัยปักกิ่งอู๋เจ๋อชิงส่งต่อแล้ว

ศาสตราจารย์เจิง ซูน่า และเหล่าเพื่อนร่วมงานจากภาควิชาจีนศึกษามหาวิทยาลัยปักกิ่งส่งต่อแล้ว

มหาวิทยาลัยอื่นๆ เหล่าคณาจารย์ในโรงเรียนน้อยใหญ่ทั่วทุกพื้นที่ล้วนส่งต่อไปแล้ว!

เมื่อเผชิญหน้ากับการรุกรานทางวัฒนธรรมของต่างชาติ เมื่อต้องเผชิญหน้ากับการชี้นำแบบผิดๆ ของศิลปินต่างชาติ เมื่อต้องเผชิญหน้ากับเหล่าเด็กน้อยผู้ซึ่งถูกล่อลวงได้โดยง่ายเช่นนี้ เหล่าคณาจารย์ของชาติต่างก็ตอบรับการชักนำของบทกวีของจางเย่นี้ ใช้บทกวีนี้เป็นเช่นธงชัย ส่งเสียงคัดค้านออกมาเป็นครั้งแรก!

หัวหน้าภาควิชาภาษาและวัฒนธรรมจีนวิทยาลัยครู : โลหิตข้านี้แด่เซวียนหยวน!

ฝ่ายวิชาการโรงเรียนมัธยมหมายเลขสิบห้า : โลหิตข้านี้แด่เซวียนหยวน!

อาจารย์วิชาประวัติศาสตร์โรงเรียนมัธยมหมายเลขสามเซี่ยงไฮ้ : โลหิตข้านี้แด่เซวียนหยวน!

อาจารย์ฝึกหัดภาควิชาคณิตศาสตร์มหาวิทยาลัยหนานไค : โลหิตข้านี้แด่เซวียนหยวน!

อาจารย์ชั่วคราวจากพื้นที่หนึ่งในเป่ยเหอ : โลหิตข้านี้...แด่เซวียนหยวน!

บทกวีของจางเย่ คำพูดของจางเย่ และการกระทำของจางเย่ มีบางคนไม่เห็นเป็นอย่างไร มีคนที่เข้ามาเห็นเป็นความสนุกสนานเท่านั้น แต่ทว่าเหล่าครูอาจารย์กลับประทับใจอย่างยิ่ง สำหรับเรื่องนี้นั้น พวกเขาเข้าใจจิตใจของจางเย่ที่สุด พวกเขาเข้าใจถึงความขุ่นเคืองหงุดหงิดของจางเย่มากที่สุด ดังนั้น พวกเขาจึงออกมาร่ำร้องในเวยป๋อ! พวกเขาต้องการบอกทุกคนว่า ไม่ใช่เพียงแต่จางเย่ที่เป็นเช่นนั้น พวกเขาเหล่าครูบาอาจารย์ พวกเขานักการศึกษา ต่างก็อุทิศชีวิตแก่ชาติแผ่นดินเช่นกัน ทั้งยังเพื่อเหล่าเด็กๆ... ยินดีอุทิศโลหิตอันระอุอุ่นของพวกเขาเอง!

ขณะนั้น มีคนออกมาส่งเสียงคนนี้เป็นบุคคลมีชื่อเสียงในวงการศึกษา แทบทุกคนต้องรู้จักเขา เขาเป็นครูธรรมดาๆ คนหนึ่ง เป็นเพียงผู้ช่วยสอนในเมืองเล็กๆ แห่งหนึ่ง แต่ทว่าตอนที่แผ่นดินไหวเมื่อสองปีก่อน เขาเสี่ยงตายในสถานการณ์คับขันช่วยเหลือนักเรียนออกมาสิบแปดคน แบกออกมาทีละคนทีละคนจนในที่สุดทุกคนก็ปลอดภัยด้วยดี แต่ทว่าในวินาทีสุดท้ายนั้นอาคารก็ถล่มลงมา ต้องสูญเสียขาสองข้างตลอดไป คนผู้นี้นามว่าซ่งหมิน

ซ่งหมินกล่าวว่า "พวกคุณบางคนอาจไม่เข้าใจว่าอาจารย์จางเย่กำลังทำอะไร แต่ทว่าพวกเรานั้นเข้าใจ ในสายตาคนอื่นๆ เด็กเหล่านี้คือเด็กกลุ่มหนึ่ง แต่ในสายตาของครูอาจารย์ พวกเขาคืออนาคต คือความหวัง สำหรับอาจารย์จางเย่คนนี้แล้ว ผมชอบเขาอย่างยิ่ง แม้ว่าก่อนหน้านี้จะชอบผลงานกาพย์กลอนบทความและรายการของเขา แต่ผมก็ไม่เข้าใจเขานัก จนได้เห็นบทกวีของเขาในวันนี้ จึงได้รู้สึกว่าเข้าใจเขาแล้ว อาจมีคนคิดว่าเขาชมชอบด่าผู้คน ไม่สมกับการเป็นครู อาจมีคนเห็นว่าเขามักลงไม้ลงมือกับคน ไม่มีมาดความเป็นอาจารย์ แต่ไม่ว่าทุกคนเห็นเขาเป็นอย่างไร ผมกลับเห็นด้วยกับเขาอย่างยิ่ง จางเย่เป็นครูที่ดี เขาเป็นคนที่โดดเด่น มีความสามารถ เป็นครูของปวงชนที่สมบูรณ์แบบ! ผมอยากจะบอกคำหนึ่งเพียงว่า ‘อาจารย์จางเย่ ลำบากคุณแล้ว’ "

ด้านล่างมีคำวิจารณ์กันวุ่นวายแล้ว!

"อาจารย์ซ่งออกมาด้วย?"

"อาจารย์ซ่งสุขภาพเป็นอย่างไรบ้าง?"

"คุณพูดถูกต้องแล้ว ฉันเองก็คิดว่าอาจารย์จางเย่คราวนี้ดูมีมาดของอาจารย์เข้าจริงๆ อาจารย์จางต้องไม่หลั่งเลือดเสียเปล่า ต้องมีคนรู้สึกตัวบ้างน่า!"

"สำหรับกับวัฒนธรรมต่างชาติดาราต่างด้าว พวกเราไม่ใช่ว่าจะรับไม่ได้เสียเลย ไม่ใช่ว่าจะไม่สนใจเอาเสียเลย ตรงไหนมีคุณค่าพอให้ศึกษา พวกเราก็เข้าไปศึกษา แต่ทว่ากับเหล่าศิลปินต่างด้าวที่ไม่มีแม้แต่ความเคารพความสำนึกพื้นฐาน ฉันมีคำพูดให้พวกแกเพียงว่า ‘ไสหัวออกไปจากประเทศนี้ซะ!’ "

ฝูงชนบ้าคลั่ง!

เมื่อเหล่าคณาจารย์ออกมายืนสนับสนุนจางเย่ เหล่าแฟนคลับที่สนับสนุนอีอันอ๊ก เสียงเหล่านั้นยิ่งเบาลงไปทุกที!




*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./15.md)