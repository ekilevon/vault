##บทที่ 442 : หลายหลากการกลายพันธุ์ของแพนด้าจุดธูป!
ขณะเดียวกัน

"ภาพนู้ดลับซงจีมี?"

"เชนกวานชองประสบอุบัติเหตุทางรถยนต์ (มีภาพ)?"

"อีอันอ๊กก่อนทำศัลยกรรม?"

"อีอันอ๊กพบอีพัคอู, หนุ่ม Y นัดพบกลางดึก - ภาพความละเอียดสูงพร้อมดาวน์โหลด?"

หัวข้อกระทู้ที่ ‘ยากพบพาน’ บุกเว็บบอร์ดเกาหลีใต้ พร้อมให้ดาวน์โหลดในอินเทอร์เน็ต บางส่วนมาในรูปอีเมล ไฟล์เหล่านี้เมื่อปรากฏก็ทำให้ในเกาหลีใต้เกิดกระแสวุ่นวายปั่นป่วน ชาวโซเชียลจำนวนไม่น้อยพอเห็นแล้วต่างต้องโห่ร้องตรงเข้าไปคลิกปุ่มดาวน์โหลดอย่างรวดเร็ว กลัวว่าหากช้าแล้วภาพเหล่านี้จะถูกลบออก!

"น่าตื่นเต้นจัง!"

"มีเรื่องแบบนี้ด้วย?"

"เร็วเข้า อีกเดี๋ยวก็โดนลบหรอก!"

"มาแล้วๆ กำลังดาวน์โหลด!"

"โชคดีฉิ*! ขอบคุณสวรรค์!"

"เหอๆๆๆ เรื่องดีๆ แบบนี้ขาดฉันไปได้ยังไง!"

……

ฝั่งจีน

สำนักงานกำกับอินเทอร์เน็ตหน่วยหนึ่ง

ฟางเสียวสุ่ยมึนงง "เอะ ทำไมพวกมันถอยกันเองอีกแล้วล่ะ?"

เหมิงอี้ก็เจอมาเช่นกัน "ไอ้พวกนั้นหนีอีกแล้ว เกิดอะไรขึ้น? มีเรื่องอะไรอีกรึเปล่า?"

เว็บไซต์ที่ถูกโจมตีล้วนกู้คืนกลับมาได้หมด สถานการณ์คราวนี้ไม่ต่างจากครั้งก่อน เป็นเพียงการโจมตีเล็กๆ จากนั้นก็ถอยร่นกลับไปกันหมด!

จางเอ่อร์สับสนงุนงงไปหมด "หัวหน้าต่ง?"

ต่งจื้อเฉียงสีหน้าเคร่งขรึม เตรียมจะพูดอย่างจริงจังให้ทุกคนระวังไว้ ทว่าฉุกคิดถึงเรื่องเมื่อวานที่เพิ่งจะขายหน้าเสียใหญ่โตได้ก่อน จึงกระแอมครั้งหนึ่ง ไม่พูดอะไรต่อ

ทันใดนั้น ตำรวจหญิงคนหนึ่งอุทานขึ้นเสียงดัง "หืม! เชนกวานชองประสบอุบัติทางเหตุรถยนต์เสียชีวิต? เมื่อวานยังเห็นในข่าวอยู่เลยนี่นา?"

นายตำรวจรุ่นเยาว์อีกคนหนึ่งร้อง "เชี่* อีอันอ๊กกับอีพัคอูมีภาพลับเฉพาะ? สองคนนี้เป็นคนรักกัน? ฉันไม่กล้าดูเลย!"

ฟางเสียวสุ่ยเห็นแล้วเหมือนกัน "อีอันอ๊กทำศัลยกรรมทั้งหน้า? เพิ่งรู้ครั้งแรกนี่แหละ"

นายตำรวจผู้อาวุโสสูดหายใจฟืดฟาด ท่าทางกระดี๊กระด๊าตื่นเต้นสุดๆ "ซงจีมีมี....ภาพนู้ด?"

เพราะเรื่องทางเกาหลี พวกเขาหลายคนจึงเปิดเว็บไซต์แปลภาษาติดตามข่าวสารต่างๆ ของฝ่ายเกาหลีใต้อย่างใกล้ชิด เมื่อเห็นข่าวเหล่านี้ ต่างต้องตะลึงงัน เพียงตอนเย็นในวันเดียว ฝั่งเกาหลีก็มีเรื่อง ‘ดุเดือด’ เกิดขึ้นมากขนาดนี้เชียว? ยังไงก็ต้องโหลดมาดูสักหน่อย!

มีคนไม่เคลื่อนไหวอะไร

มีคนไม่พูดไม่จาที่กดเปิดไฟล์นี้แล้ว

จากนั้น พลันได้ยินคนร้องสบถลั่น "เชี่*! แพนด้าจุดธูป!"

มีคนร้องขึ้นมาอีกคนว่า "เช็*แม่*สิ! ทุกคนอย่าเปิดไฟล์ในกระทู้พวกนั้นนะ! ไวรัส! ฉันติดไวรัสแล้ว! เจ๊ฟ่าน! เจ๊ฟ่าน! ช่วยด้วย!"

ฟ่านอิงอวิ๋นตวัดตามองพวกเขา "โหลดแอนตี้ไวรัสสิยะ!"

นายตำรวจรุ่นเยาว์กล่าว "ผมโหลดแล้ว ไม่มีประโยชน์เลย ฆ่าไม่ตาย ทั้งที่แอนตี้ไวรัสอัพเดทเรียบร้อยแล้วนะ แต่ทำไมถึงไม่แจ้งเตือนอะไรเลยล่ะ!"

ฟางเสียวสุ่ยงุนงง "อาจไม่ใช่แพนด้าจุดธูปล่ะมั้ง อีกอย่างฐานข้อมูลไวรัสก็อัพเดทกันหมดแล้วนี่"

ชายหนุ่มแทบจะร้องไห้ "พวกคุณดูสิ ไวรัสแพนด้าจุดธูปจริงๆ เหมือนกันเป๊ะๆ! ไฟล์ exe ทั้งหมดกลายเป็นรูปแพนด้า นี่มันเรื่องบ้าอะไรเนี่ย!?"

ต่งจื้อเฉียงตรงเข้ามา "ฉันดูหน่อย!"

ฟ่านอิงอวิ๋นเดินเข้ามาดูด้วย "หืม?"

นายตำรวจที่ติดไวรัสได้แต่ยิ้มเจื่อน "เจ้า ‘2’ นั่นไม่มีราศีของยอดฝีมือแฮกเกอร์ระดับโลกเลยสักนิด! หลอกลวงคนเกินไปแล้ว! ใช้วิธีนี้มาปลอมเป็นไวรัส? ไร้คุณธรรมสิ้นดี!"

ฟ่านอิงอวิ๋นจัดการถอดสายแลนเขาออกก่อน ป้องกันไม่ให้ไวรัสแพร่กระจายถึงเครือข่ายภายใน จากนั้นค่อยจัดการคอมพิวเตอร์ของเขา แก้ไขการตั้งค่าบางตัว ก่อนขมวดคิ้วมุ่น

ต่งจื้อเฉียงถาม "มีเรื่องอะไร?"

ฟ่านอิงอวิ๋นขมวดคิ้วมุ่นเข้าไปอีก ก่อนจะเปลี่ยนเป็นยิ้มออก "คราวนี้ ไอ้พวกเกาหลีใต้ต้องปวดหัวหนักล่ะ นี่คือแพนด้าจุดธูปตัวเดียวกับเมื่อวานจริงๆ แต่เป็นไวรัสกลายพันธ์ุของแพนด้าจุดธูป ไวรัสกลายพันธุ์ถูกสร้างขึ้นมา แถมยังเปลี่ยนลำดับวิธีคิดด้วย ท่าทาง ‘2’ จะเตรียมการไว้ล่วงหน้าพร้อมสรรพ ความสำเร็จในเชิงไวรัสของเขา นับว่าสูงส่งถึงขีดสุด!"

ฟางเสียวสุ่ยกล่าวด้วยความตระหนก " ‘2’ คงรู้ว่าพวกแฮกเกอร์เกาหลีมันจะมาบุกอีก ถึงได้เตรียมการรับมือพวกมันอีกรอบ?"

ฟ่านอิงอวิ๋นหัวเราะร้าย "ฉันล่ะชอบหมอนี่จริงๆ! ถูกใจเป็นบ้า!"

เหมิงอี้หันไปถามหัวหน้า "หัวหน้าต่ง งั้นพวกเราล่ะ?"

ต่งจื้อเฉียงคิดแล้วกล่าวว่า "ทำงานของตัวเองไปเถอะ ตื่นตัวไว้หน่อย เรื่องอื่นๆ ไม่เกี่ยวกับเรา ขอแค่เราป้องกันการบุกของฝ่ายตรงข้ามได้ก็พอ" พูดจบ ตัวเขาเองก็กล่าวด้วยความยินดี "คนที่คิดวิธีซ่อนตัวไวรัสแบบนี้ออกมาได้ ชัดเจนว่า ‘2’ น่ะเป็นบุคคลที่ยากรับมือขนาดไหน!"

ฟางเสียวสุ่ยเองกล่าวด้วยความยินดีในคราวเคราะห์ของผู้อื่นเช่นกัน "มีทักษะแฮกเกอร์ระดับโลก มีทักษะการเขียนไวรัสระดับโลก มีทั้งพรสวรรค์และความชำนาญกลยุทธ์ แฮกเกอร์ประเภทนี้ไม่ว่าอยู่ที่ไหนก็นับเป็นบุคคลอันตราย แม้แต่บริษัทแอนตี้ไวรัสยังไม่กล้าล่วงเกินคนประเภทนี้เลย ใครไปรบกวนเข้า ก็เท่ากับหาเรื่องใส่ตัว แต่ไอ้พวกนั้นกลับไม่ยอมหยุด คราวนี้ พวกเกาหลีคงลำบากไม่เบา!"

ต่งจื้อเฉียงปรามเธอว่า "ระวังคำพูดตัวเองด้วยนะเสี่ยวฟาง"

"ค่ะหัวหน้า" ฟางเสียวสุ่ยตอบกลับใบหน้ายิ้มแย้ม

จางเย่ที่อยู่ด้านหลังได้ยินที่พวกเขาพูดกัน เขาไม่ได้เงยหน้าขึ้นมาตั้งแต่ต้นจนจบ ไม่ได้ร่วมพูดคุย เพียงแต่แอบอมยิ้ม ชายหนุ่มตั้งหน้าตั้งตายุ่งกับ ‘ธุระ’ ของตนเองต่อไป พิมพ์นิ้วรัวลงบนคีย์บอร์ด ไม่ทราบกำลังง่วนกับอะไรอยู่กันแน่

……

เกาหลี

ทางรัฐบาลออกมาแจ้งคำเตือนระดับสีแดงเป็นครั้งที่สาม! ไวรัสแพนด้าจุดธูปกลายพันธ์ุได้แพร่กระจายอีกครั้ง แพทช์เดิมฆ่าไม่ได้ ฐานข้อมูลไวรัสที่อัพเดทใหม่ไม่สามารถใช้ป้องกันได้ องค์กรด้านไวรัสของเกาหลีจึงประกาศเตือนอีกครั้ง ขอให้ชาวเกาหลีอย่าเปิดอีเมลและไฟล์แปลกปลอม! ทั้งยังประกาศรายชื่อไฟล์ที่เป็นไวรัสออกมากลุ่มหนึ่ง!

ทว่าคำเตือนพวกเขาสายเกินไป!

มีคนนับไม่ถ้วนดาวน์โหลดไปแล้ว!

บนโซเชียลของเกาหลี มีคนออกมาโวยวายนับพันนับหมื่น!

"แพนด้าอีกแล้ว!"

"จบกัน! คอมฯ ใหม่ฉันติดไวรัสอีกแล้ว!"

"ทำไมถึงฆ่าไม่ตายสักทีฟะ?"

"องค์กรไวรัสมัวทำบ้าอะไรอยู่?"

"ไหนว่าหาวิธีรับมือทำตัวกำจัดออกมาให้แล้วไง? ทำไมยังไม่รอดอ่ะ? ฐานข้อมูลไวรัสอัพเดทหลายรอบแล้วนะ! ทำไมยังปล่อยไวรัสเข้ามาอีก?"

"ฐานข้อมูลไวรัสใช้การได้ แต่ว่าใช้ได้กับไวรัสแพนด้าตัวต้นฉบับเท่านั้น ไวรัสกลายพันธุ์นี่ต้องหาทางใหม่ๆ ในการรับมือแล้วล่ะ ทุกคนคอยอีกหน่อย ขอให้เชื่อใจในแฮกเกอร์ของเรา ด้วยประสบการณ์ก่อนหน้านี้ เชื่อว่าจะหาทางแก้ไขได้โดยไว อีกทั้งต่อให้มีการกลายพันธุ์ อย่างไรก็ยังเป็นแพนด้าจุดธูป มันต้องมีส่วนของไวรัสและรูปแบบเดิมๆ อยู่แหละ ดังนั้นการหาทางรับมือต้องง่ายขึ้น! เราไม่เชื่อว่าไวรัสตัวนี้จะไร้ทางแก้ไข ทุกคนขอให้รอคอยอย่างมั่นใจได้เลย ว่าพวกเราต้องมีหนทางแน่นอน!"

"โมโหฉิ*หา*!"

"บ้าที่สุด! ที่ดันคิดว่าจะมีรูปนู้ดซงจีมีออกมาจริงๆ!"

"ไอ้คนจีนที่ชื่อ ‘2’ เป็นแฮกเกอร์ระดับโลกประสาอะไรกันฟะ! แม่*นักเลงชัดๆ! ยังมีศักดิ์ศรีความเป็นยอดฝีมือแฮกเกอร์อยู่บ้างไหม? น่าเกลียดเกินไปแล้วโว้ย!"

"คอมฯ เจ๊งแล้ว ความพยายามทั้งปีฉิ*หา*ไปในพริบตา..ด้วยไวรัสแพนด้า!"

"ไม่ว่ายังไงก็ต้องเอาเลือดคนจีนพวกมันออกมาให้ได้! บัดซบ! ต้องเอาออกมาให้ได้!"

"ใช่ ไม่ยอมจบกับพวกมันแน่!"

"เมื่อไรที่สายพันธุ์ใหม่มีวิธีฆ่า ฉันจะด่าพวกมันให้ตาย!"

เพิ่งจัดการเรื่องมหันตภัยไวรัสแพนด้าจุดธุปไปได้ไม่ทันพ้นชั่วโมง แพนด้าจุดธูปก็ถาโถมมาอีกระลอก เรื่องนี้เป็นสิ่งที่ทุกคนไม่คาดคิด!

……

เกาหลีใต้

ศูนย์ไวรัส

ในห้องวิจัยของศูนย์

มีคนสบถ "ไวรัสกลายพันธ์ุตัวใหม่แก้ไขตัวโค้ดที่เราใช้ตรวจจับ หากอยากจับไวรัสตัวใหม่นี่ ต้องเริ่มใหม่หมด!"

มีคนกล่าวว่า "ทางเราเพิ่งจะอัพเดทฐานข้อมูลไวรัส พอพบวิธีรับมือหมอนั่นได้ ก็ดันส่งไวรัสกลายพันธุ์ออกมาอีก? มันคงไม่เร็วขนาดนั้นมั้ง ที่จะออกแบบเขียนไว้ล่วงหน้าแล้วน่ะ? แถมมุ่งเป้าที่เราโดยเฉพาะ? เห็นได้ชัดว่าเป็นการรนหาที่! ทุกคนเร่งศึกษา! ภายในสองชั่วโมงต้องพบวิธีแก้ไขไวรัสตัวนี้! อัพเดทฐานข้อมูลไวรัสใหม่ซะ ไม่อย่างนั้นจำนวนคอมพิวเตอร์ที่ติดเชื้อจะยิ่งยากควบคุมมากขึ้นเรื่อยๆ!"

ชายวัยกลางคนกล่าว "ตอนนี้ควบคุมไม่อยู่แล้ว ทางด้านฉันเพิ่งได้ข่าวว่า คอมพิวเตอร์ที่ติดเชื้อมีทั้งสิ้นแปดแสนเครื่องแล้ว!"

ผู้หญิงคนหนึ่งกล่าว "นี่คือลูกบอลหิมะถล่ม ยิ่งกลิ้งยิ่งขยายใหญ่!"

คนที่เป็นผู้รับผิดชอบหลักกล่าว "อย่ามัวแต่คุย ถ้ามีแรงขนาดนี้ก็รีบๆ จัดการซะ! เบื้องบนมีเส้นตายลงมาแล้ว ให้เวลาเราแค่สองชั่วโมงเท่านั้น! เร็ว!"

แปดแสน!

เก้าแสน!

หนึ่งล้าน!

คอมพิวเตอร์ที่ติดเชื้อยิ่งทวีจำนวนมากขึ้นเรื่อยๆ!

เนื่องจากการติดเชื้อเป็นวงกว้างเช่นนี้ ทั้งทางฝ่ายเกาหลียังมีการอัพเดทฐานข้อมูลไวรัสพร้อมกับตัวกำจัดไวรัสต้นฉบับอยู่ ทุกคนจึงได้คลายความระวังลง เมื่อเห็นว่าต่อให้ติดเชื้อเข้าก็ไม่เป็นไร อย่างไรก็มีเครื่องมือกำจัด ภายใต้ความคิดเช่นนี้ อัตราการติดเชื้อจึงยิ่งพุ่งสูงขึ้นเรื่อยๆ จนยากควบคุม!

จำนวนผู้ติดเชื้อในตอนนี้ ฝ่ายศูนย์วิจัยไวรัสคอมพิวเตอร์ของเกาหลียังคงไม่เผยแพร่ข้อมูลสู่สาธารณะชั่วคราว พวกเขาทราบว่าหากตัวเลขนี้เผยแพร่ออกไป คงต้องสร้างความสับสนและกระแสความวุ่นวายอย่างใหญ่หลวง อย่างไรเสียเรื่องนี้มีแต่จะเพิ่มขึ้น คิดจะปิดก็ปิดไม่มิด ดังนั้นตอนนี้จึงได้แต่รีบศึกษาไวรัสกลายพันธุ์ตัวใหม่โดยเร็วที่สุด มีเพียงทางนี้เท่านั้นที่จะสามารถควบคุมการแพร่กระจายเชื้อและหยุดยั้งความเสียหายเอาไว้ได้!

เพิ่งผ่านไปแค่สิบนาทีเท่านั้น บรรดาทีมงานบริษัทดูแลรักษาความปลอดภัยของเกาหลี ก็แทบจะเข้าสู่ภาวะแหลกสลายทางจิตใจอย่างหนึ่ง!

ไม่ใช่แก้ปัญหาเรื่องไวรัสแพนด้าที่กลายพันธ์ุใหม่ไม่ได้ ในเมื่อมีประสบการณ์แล้ว ตัวหัวใจโค้ดหลักจึงไม่ต่างกันเท่าไร แค่ให้เวลาพวกเขาสักหน่อย พวกเขาย่อมต้องหาวิธีรับมือได้ หาทางเขียนโปรแกรมป้องกันออกมาได้ แต่ที่ทำให้พวกเขาต้องปวดใจคือ --- แพนด้าจุดธูปกลายพันธุ์ตัวที่สองปรากฏตัวแล้ว!

ไวรัสกลายพันธุ์ตัวที่สองกับตัวแรกมีความแตกต่างกัน มันมีความน่ากลัวขึ้นไปอีก จากการทดลองของศูนย์วิจัยไวรัสของเกาหลีใต้ พบว่าไวรัสกลายพันธุ์ใหม่ตัวที่สองของแพนด้าจุดธูปนี้ สามารถปิดการอัพเดทฐานข้อมูลไวรัสกับปิดกั้นการทำงานของแอนตี้ไวรัสและไฟร์วอลส่วนใหญ่ได้!

จบกัน!

ไวรัสกลายพันธุ์ตัวที่สามปรากฏตัวออกมา ‘อีกแล้ว’! คราวนี้แพนด้าจุดธูปได้ทำลายไฟล์เอกสารไปด้วย นับว่ามีความร้ายกาจขึ้นอีกขั้น ไม่เพียงจำกัดแค่ไฟล์ .exe อีกต่อไป!

ห้านาทีต่อมา ไวรัสแพนด้ากลายพันธุ์ตัวที่สี่ก็บุกเกาหลีใต้!

*-*-*-*-*-*-*-*-*-*-*-*-*-*-*-*-*


[Go To Next Chapter]( ./43.md)