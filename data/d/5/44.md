##บทที่ 444 : พวกเราไม่ยอมรับคำขอโทษ!
ตกเย็น

หน่วยกำกับควบคุมความปลอดภัยทางข้อมูลข่าวสารในอินเทอร์เน็ตเลิกงานแล้ว

"พอแล้ว วันนี้ทุกคนออกแรงลำบากมากแล้ว เหนื่อยกันมาสองวัน กลับไปพักให้สบายเถอะ" ต่งจื้อเฉียงมาสั่งเลิกงานล่วงหน้าที่ออฟฟิศ จากนั้นค่อยเดินไปหาจางเย่ ยิ้มกล่าวว่า "อาจารย์จาง คุณก็กลับเถอะ พรุ่งนี้ไม่ต้องมาแล้ว เรื่องที่คุณมาช่วยงานที่หน่วยผมเบื้องบนรับทราบแล้ว ถือว่าเรียบร้อย อีกอย่างตอนนี้ไวรัสแพนด้าออกอาละวาดอย่างรุนแรง เบื้องบนไม่ลงมาวุ่นวายอย่างอื่นแล้วล่ะ"

ที่เขาต้องมา ความจริงก็แค่สร้างภาพให้เห็น ตอนนี้นับว่าสำเร็จเป็นที่น่าพอใจทีเดียว

จางเย่หัวเราะ "โอเค อย่างนั้นผมขอเลี้ยงข้าว ขอเชิญทุกคนนะครับ"

ต่งจื้อเฉียงปฏิเสธ "ไม่เหมาะหรอก"

จางเย่ยืนยันหนักแน่น "มาที่นี่ไม่ถึงสองวันดี แต่ทุกคนให้ความเป็นกันเองมาก ตอนนี้ต้องไปแล้ว ไม่ว่าอย่างไรก็ต้องเลี้ยงข้าวสักรอบให้ได้ครับ"

ฟางเสียวสุ่ยรีบเข้ามาอย่างกระตือรือร้น "อ๊ะ อาจารย์จาง งั้นฉันไม่เกรงใจนะคะ"

เหมิงอี้เองก็เสนอหน้าเข้ามาร่วมด้วยไม่ต่างกัน "อาจารย์จางร่ำรวยเงินทอง พวกเราไม่ต้องช่วยเขาประหยัดหรอก"

"ถูกต้อง เลือกที่กันตามสบายเลย" จางเย่หน้าใหญ่มือเติบทีเดียว

ต่งจื้อเฉียงไม่พูดอะไรอีก เพียงเหลือคนทำโอทีไว้สองคน ส่วนคนอื่นๆ ในหน่วยหนึ่งล้วนออกมาพร้อมกันหมด ฟ่านอิงอวิ๋นเองก็เช่นกัน

หิมะยังไม่หยุดตก แต่ก็เบาบางลงมาก

ปุยหิมะลอยละล่องอยู่ในอากาศ ตกกระทบลงบนใบหน้าคนก็ค่อยๆ ละลายระเหิดไป ให้ความรู้สึกเย็นสบายเหลือเกิน

วันนี้ฟ่านอิงอวิ๋นสวมชุดเครื่องแบบเช่นเดียวกับเหมิงอี้และจางเอ่อร์ ขณะที่พวกฟางเสียวสุ่ยและคนอื่นๆ ต่างสวมชุดธรรมดา ไม่ทราบว่าทางหน่วยงานมีข้อกำหนดอย่างไร ส่วนคนที่ดึงดูดสายตาที่สุดไม่พ้นเป็นฟ่านอิงอวิ๋น แค่สาวสวยผมสั้นคนนี้ในชุดเครื่องแบบเดินไปตามริมถนนก็มีคนมองมาหลายคน ถึงกับมีคนไม่น้อยเลยที่เหลียวหลังกลับมามองต่อ พวกนักเรียนที่กำลังจุดไฟเล่นประทัดพอเห็นฟ่านอิงอวิ๋นเข้าก็หยุดมือ ต่างจ้องมองเธอตาไม่กระพริบ

ฟ่านอิงอวิ๋นเพียงเดินต่อไปไม่ปรายตามองใคร รองเท้าหนังย่ำพื้นหิมะอ่อนนุ่มสลับแข็ง ส่งเสียงแซกๆ

"ในที่สุดก็เรียบร้อยเสียที" จางเอ่อร์พ่นลมหายใจ

เหมิงอี้กล่าวยิ้มๆ "วันนี้สะใจมาก"

นายตำรวจอาวุโสกล่าว "จริงๆ ไอ้พวกเกาหลีนั่นนับว่าจบสิ้นแล้ว"

ฟางเสียวสุ่ยร่วมพูดคุยด้วยขณะที่เดินไป "คราวนี้เรื่องใหญ่มากเลยค่ะ ไม่รู้ว่าด้านเศรษฐกิจพวกนั้นเสียหายไปเท่าไรนะ ถึงหลักร้อยล้านเหรียญสหรัฐฯ รึเปล่านะ?"

"ร้อยล้าน? ต้องมากกว่านั้นสิ" ต่งจื้อเฉียงพอเลิกงานก็ไม่วางท่าของหัวหน้าหน่วยอีกต่อไป เปิดปากพูดไปเรื่อยว่า "หลายร้อยล้านน่ะถือว่าน้อยอยู่นะ นี่มันยุคไหนสมัยไหน หืม? ก็ยุคของอินเทอร์เน็ตไง มีใครไม่ใช้คอมพิวเตอร์บ้าง? บริษัทไหนไม่ใช้คอมพิวเตอร์บ้าง? ถ้าความสูญเสียส่วนบุคคลยังพอว่า อย่างมากก็แค่เสียข้อมูลไปบางส่วน งานบางอย่างต้องล่าช้าไป แต่กับพวกบริษัทห้างร้านกับทางการน่ะ ไวรัสตัวนี้นับว่าเป็นความเสียหายใหญ่หลวงทีเดียว ถ้าเกิดฝั่งเกาหลียังหาทางระงับความวุ่นวายเรื่องแพนด้าตัวนี้ไม่ได้ล่ะก็ ต่อให้ไม่ถึงขั้นเศรษฐกิจถดถอยไปหลายปีก็เถอะ แต่การที่โดนไวรัสตัวเดียว ทำให้เศรษฐกิจถดถอยไปหลายเดือนนับว่าเป็นปัญหาอย่างหนึ่ง! พวกเธอลองคิดดู ว่านี่คือความเสียหายหลักร้อยล้านเหรียญสหรัฐฯ หรือไม่?"

ฟ่านอิงอวิ๋นแทรก "มีร่องรอยของ ‘2’ บ้างไหม?"

ต่งจื้อเฉียงส่ายหน้า "ไม่มีเลย ไร้ร่องรอยแม้แต่นิดเดียว เท่าที่ทราบก็แค่นิดเดียวว่าเขาเป็นคนจีน มีทักษะด้านวรรณกรรมไม่เลว ส่วนเป็นชายหรือหญิงก็ยังไม่รู้เลย เขาซ่อนตัวได้อย่างดีจริงๆ ทักษะเทคโนโลยีก็สูง ไม่เหลือหลักฐานเลยสักนิด เบื้องบนจัดประชุมแล้ว ฟังว่ากำลังคุยกันเรื่องของ ‘2’ คำสั่งคงลงมาถึงพวกเราพรุ่งนี้แหละ เบื้องบนยังไงก็ต้องควานหาตัว ‘2’ คนนี้ออกมาให้ได้ จริงอยู่ที่ ‘2’ ไม่ได้สร้างความเสียหายให้กับชนชาติจีนเรา แต่ว่าก็เป็นภัยที่ก่อความตื่นตระหนกวุ่นวายไปทั่วโลก อีกทั้งยังทำให้ระบบเครือข่ายของเกาหลีล่มขนาดนี้ สร้างความเสียหายทางเศรษฐกิจขนาดนี้ บอกว่าเป็นการก่อการร้ายยังนับว่าไม่เกินไปเสียด้วยซ้ำ บุคคลอันตรายระดับนี้ที่สามารถทำให้คอมพิวเตอร์ทั่วประเทศกว่ายี่สิบสามสิบเปอร์เซนต์ต้องหยุดชะงักลงได้สบายๆ แบบนี้ ไม่ใช่แค่เป็นคนจีน ยังอยู่ในประเทศจีนเราอีก? ใครบ้างไม่กังวล! ‘2’ คนนี้น่ะ คือระเบิดเวลาลูกหนึ่งชัดๆ!"

จางเย่มองหิมะ ไม่พูดอะไรสักคำ

คนในหน่วยกำกับอินเทอร์เน็ตถกเถียงกันต่อไป คนที่ผ่านไปมาก็เช่นกัน

คู่หนุ่มสาวที่เดินมาตรงหน้ากำลังคุยกันเรื่องนี้

"คอมฯ ของเกาหลีใต้ติดไวัรสไปครึ่งหนึ่งแน่ะ!"

"ไหงเยอะงั้นล่ะ?"

"จริงๆ นะ เธอไม่เห็นข่าวเหรอ? หลายสื่อรายงานกันให้ควั่ก"

"หา? ร้ายแรงขนาดนั้น?"

"จะไม่ใช่ได้ยังไง ตอนนี้น่ะฝั่งเกาหลีเหลือคนเข้าเน็ตได้ไม่มากแล้ว เพื่อนฉันเรียนอยู่เกาหลี พวกเราเพิ่งคุยกันเมื่อตอนบ่าย เห็นว่าในเกาหลีตอนนี้วุ่นวายกันใหญ่โต หลายคนไม่กล้าเข้าเน็ต ทั้งร้านเน็ตคาเฟ่ ร้านค้าในเน็ต การศึกษาออนไลน์ รวมถึงหลายบริษัทต้องหยุดทำงาน ล้วนแต่ได้รับผลกระทบของแพนด้าจุดธูปกันหมด แถมเจ้าคนเขียนไวรัสตัวนี้ ยังเป็นคนจีนเราอีกด้วย!"

"ร้ายกาจฉิ*!"

"ฮ่าๆ ฉันล่ะแม่*ติดใจจริงๆ ไอ้พวกติ่งบ้าบอคอแตกนั่น สมแล้วที่ได้รับบทเรียน! ถือดียังไงมาโจมตีเน็ตเวิร์คเรา? แถมมาแฮกไอดีของดาราเราอีก? ต่อจากนี้ดูสิว่าพวกมันยังจะกล้าเข้ามาอีกไหม ได้บทเรียนเลือดครั้งนี้ไปแล้ว ต่อไปเจอคนจีนเราก็ต้องเดินเลี่ยง! นี่มันสงครามไซเบอร์บ้าบออะไร ตอนนี้ดูแล้วยังกะเรื่องชวนหัว สงครามผายลมน่ะสิ! พวกเราส่งแค่แฮกเกอร์ออกไปคนเดียว ก็เหมือนออกไปรังแกสุนัข! ความจริงไม่ใช่สงครามอะไรหรอก แม่*ฆ่ากันฝ่ายเดียวชัดๆ!"

"ไอดอลฉันเลยล่ะ"

"ไอดอลของฉันเหมือนกัน ต่อไปฉันจะตั้งใจหมั่นศึกษาคอมพิวเตอร์ให้มากๆ มีความรู้แค่สักหนึ่งในพันของ ‘2’ ฉันก็พอใจแล้ว ต่อไปมีสงครามแฮกเกอร์นานาชาติอีกฉันจะเข้าร่วม! กู้ชื่อเสียงให้ชาติ!"

นี่เป็นเพียงตัวอย่างเล็กๆ

วันนี้กระแสในสังคมต่างพากันคุยถึงเรื่องของแพนด้าจุดธูป

"ถึงแล้ว" ต่งจื้อเฉียงชี้ไปข้างหน้า

จางเย่เห็นแล้วก็หัวเราะ "คุณช่วยผมประหยัดเงินจริงๆ นะ"

ต่งจื้อเฉียงหัวเราะฮ่าๆ "อร่อยก็พอแล้ว จะสนใจถูกแพงทำไม ปกติพวกเราก็มากินข้าวกันที่นี่แหละ อาหารไม่เลว รสชาติใช้ได้ทีเดียว"

ร้านข้าวไม่ใหญ่โตนัก ขนาดแค่หนึ่งร้อยตารางเมตร เป็นร้านเนื้อย่าง

เห็นได้ชัดว่าทุกคนหิวมาก เมื่อเข้ามาก็เริ่มเลือกกับข้าวทันที ไม่ได้มีความเกรงอกเกรงใจอีกต่อไป

"ฉันเอาแพะจานหนึ่ง!"

"เอามาห้าเถอะ คนเยอะขนาดนี้"

"เอาเนื้อมาสองจาน กุ้งหนึ่ง"

"ฉันเอาเต้าหู้ เอ้อ อากาศหนาวๆ แบบนี้ อาจารย์จาง ดื่มเอ้อร์กัวโถว[1]ไหม?"

เหมิงอี้ถามจบ ฟ่านอิงอวิ๋นก็ผลักเขา "อาจารย์จางขับรถมานะ ดื่มเอ้อร์กัวโถวอะไรกัน นายตาบอดเรอะ"

เหมิงอี้ "...เอ้อ ผมลืม"

จางเย่ยิ้ม "ไม่เป็นไร ดื่มนิดๆ หน่อยๆ ได้อยู่ครับ"

ฟ่านอิงอวิ๋นโบกมือ "อย่าเลย ดื่มน้ำอุ่นก็พอค่ะ" พูดจบ ก็หันไปมองพนักงานชายที่เหลือบมองเธออยู่ "มองฉันทำอะไร เอาน้ำมา"

พนักงานชายคนนั้นตกใจจนเหงื่อตก แม่สาวสวยคนนี้ดุร้ายจริงๆ เขารีบกล่าวว่า "อ่า ได้ ได้ครับ" แล้วถึงค่อยได้สติขึ้นมารับคำสั่ง รีบเอาให้ฟ่านอิงอวิ๋นก่อน

ฟ่านอิงอวิ๋นชี้ "ให้อาจารย์จางก่อน"

"เอ่อ ครับๆ" พนักงานชายคนนั้นไม่หือไม่อืออะไรอีก

"ขอบคุณมากครับ" จางเย่รับแก้วมา บอกกับพนักงานเสิร์ฟ ก่อนหันไปคุยกับฟ่านอิงอวิ๋น

เหล่าเพื่อนร่วมงานในหน่วยหนึ่งต่างก็มองท่าทีที่ฟ่านอิงอวิ๋นกระทำต่อจางเย่ ดูอย่างไรก็ยังรู้สึกไม่คุ้นชินสักที การปฏิบัติของคุณต่ออาจารย์จางกับพวกเรามันแตกต่างกันลิบลับเชียวนะ! อย่าแบ่งแยกกันขนาดนี้สิ! แต่พอคิดว่าอีกฝ่ายคืออาจารย์จางเย่ฝ่ายที่มากพรสวรรค์แล้ว เปรียบกับพวกเขาที่ได้แค่ใช้คอมพิวเตอร์อย่างเดียวนับว่าอยู่กันคนละชั้นจริงๆ ทีนี้พวกเขาก็พอจะเข้าใจล่ะ

เมื่ออาหารขึ้นโต๊ะ

ทุกคนเริ่มลงมือกิน

โทรทัศน์แขวนเหนือศีรษะกำลังรายงานข่าวว่า

"มีรายงานว่า การโจมตีของแพนด้าจุดธูปยังคงขยายวงกว้างขึ้นเรื่อยๆ ผู้ใช้งานถูกโจมตีจากไวรัสเพิ่มขึ้นไม่หยุดหย่อน เราสัมภาษณ์ทีมงานจากหน่วยป้องกันและปราบปรามไวรัสคอมพิวเตอร์ของจีน ได้ข้อมูลว่าไวรัสชนิดนี้เป็นไวรัสประเภทเวิร์ม แต่มีกลไกการทำงานแตกต่างจากเวิร์มธรรมดา มันมีอำนาจการทำลายล้างสูงและมีศักยภาพในการแพร่พันธุ์สูง ปัญหาที่ใหญ่ที่สุดคือไวรัสที่ถูกกลายพันธุ์ จากข้อมูลที่ยังไม่ได้รับการยืนยัน มีไวรัสกลายพันธุ์อยู่มากกว่าร้อยสายพันธุ์แล้วตอนนี้ ซึ่งได้กลายเป็นไวรัสตัวแรกในประวัติศาสตร์ของหนอนไวรัส ความสามารถในการติดเชื้อและทำลายล้าง นับว่าไม่มีอะไรเทียบติด!"

แพนด้าจุดธูป!

แพนด้าจุดธูป!

ทั่วโลกต้องขมวดคิ้วมุ่นเพราะมัน!

สื่อ นักข่าว ชาวเน็ต ต่างก็เป็นเช่นนี้!

เพิ่งกินไปได้ครึ่งเดียว โทรศัพท์มือถือของต่งจื้อเฉียงก็ดังขึ้น เห็นสีหน้าท่าทางตอนรับสายแล้ว อีกฝ่ายต้องเป็นผู้บริหารในหน่วยกำกับฯ แน่นอน "ครับ ครับ ... ผมทราบแล้วครับ จะรีบไปตอนนี้เลยครับ!" วางสายเสร็จก็รีบยัดเนื้อแพะเข้าปากอีกสองสามคำก่อนกล่าว "ไป! ไม่ได้กลับบ้านแล้วล่ะ มีงานใหม่มา เป็นรายงานการติดเชื้อแพนด้าจุดธูปในวงเล็กๆ ที่ตงเป่ย มีเครื่องที่ได้รับผลกระทบหลายร้อยเครื่อง เบื้องบนทราบเรื่องแล้วเร่งรัดให้เราเข้าไปช่วยควบคุมการติดเชื้อ อย่าให้เจ๊งเหมือนที่เกาหลี!"

จางเอ่อร์แปลกใจ "เพิ่งจะไม่กี่ร้อยเครื่องเอง ตื่นตูมเกินไปรึเปล่าครับ?"

ต่งจื้อเฉียงมองเขา "นี่มันแพนด้าจุดธูปนะ ถ้าเกิดให้มันแพร่เชื้อต่อไป จีนเราจะไม่เป็นอย่างเกาหลีหรอกเหรอ?"

ฟังคำพูดนี้แล้ว ทุกคนพลันกระวนกระวายขึ้นมา!

นั่นสิ!

แม้ว่า ‘2’ จะเน้นโจมตีระบบปฏิบัติการภาษาเกาหลี แต่อย่างไรก็ตาม นั่นน่ะคือแพนด้าจุดธูปเชียวนะ เป็นไวรัสอภิมหาเวิร์มที่ล่มระบบเน็ตเกาหลี!

"อาจารย์จาง คุณกลับก่อนได้เลยนะ"

"พวกเราต้องไปก่อนล่ะ"

"มีเวลาก็มาเจอกันบ้างนะ"

ทุกคนต่างบอกลาจางเย่

ฟ่านอิงอวิ๋นเองก็แสดงสีหน้าไม่อยากจากไป

จางเย่ไม่ต้องกลับไปทำโอทีกับพวกเขาด้วย เพราะเขาไม่ใช่คนในหน่วยงาน เมื่อเห็นเงาร่างทุกคนอำลาจากกันไป เขาก็ได้แต่ส่ายหน้า มองกับข้าวบนโต๊ะ นั่งกินเองคนเดียวต่อไป


……


อีกด้านหนึ่ง

บุคคลนิรนามเข้าร่วมกลุ่มสนทนาชั่วคราวของ JIN และเหล่าแฮกเกรอ์ ไม่ได้รอคำขอของใคร เพียงตรงเข้ามาเงียบๆ

บุคคลนิรนามกล่าว : เสี่ยว JIN รู้ไหมว่าฉันเป็นใคร?

JIN ตะลึงงัน เงียบไปนานก่อนตอบกลับ : ทราบครับ

บุคคลนิรนามนั้นกล่าว : เธอก่อความวุ่นวายเอง เธอหาเรื่องขายหน้าใส่ตัวเอง เธอก็ต้องเก็บกวาดด้วยตัวเอง ต่อรองกับ ‘2’ นั่นดู ดูสิว่าจะมีวิธีคลี่คลายเรื่องนี้ได้ไหม

JIN : ต่อรองยังไงครับ?

บุคคลนิรนามนั้นกล่าว : ขอโทษหรืออะไรก็ได้ ทำยังไงฉันไม่สนใจ เธอต้องจัดการเรื่องนี้ให้เรียบร้อย ความสูญเสียของประเทศ ผลกระทบต่อสังคม เกินกว่าที่เธอคิดไว้มาก!

เจินสอดเข้ามา : ขอโทษ? ไม่มีทาง!

JIN : เจินหุบปาก นี่คือผู้อาวุโส

บุคคลนิรนามนั้นไม่สนใจเจิน : เธอไม่ต้องรู้สึกผิดไป แพ้แล้วก็นับว่าแพ้ ต่อไปฝึกฝนทักษะตัวเองให้ดี ยังสามารถทวงชัยชนะคืนมาได้ คราวนี้ถือเป็นบทเรียนครั้งหนึ่ง เจ้า ‘2’ คนนี้ ทางการเราทำการตรวจสอบและออกหมายจับในเกาหลีเรียบร้อยแล้ว อีกไม่กี่วัน หน่วยงานที่เกี่ยวข้องทั่วโลกก็จะออกรางวัลนำจับเช่นกัน ต่อไปแค่มีเบาะแสสักนิดหนึ่ง ก็คงจับตัวเขาได้แล้ว ความวุ่นวายที่ก่อนี้มันมากเกินไป ทั่วโลกกำลังจับตาดูเขาอยู่ ไม่มีทางที่เขาหนีพ้นไปได้ ตอนนี้ที่เธอต้องทำคือกล่อมให้เขาเย็นลง ให้ยอมเลิกรามือ จัดการรักษาเรื่องไวรัสนี้ให้ได้ก่อน เรื่องอื่นๆ นั้น คืนวันยังอีกยาวไกล!

JIN : ทราบแล้วครับ


……


เย็นวันนั้น

กลับมาถึงบ้าน จางเย่เข้าไปอาบน้ำอย่างปวดเมื่อยล้า ลากแขนที่ปวดไปทั้งสองข้างขึ้นเตียง เขียนโปรแกรมอย่างต่อเนื่องทั้งวัน มือเหมือนไม่ใช่ของเขาเองอีกต่อไปก็ว่าได้ การกลายพันธุ์ไวรัสแม้ว่าจะไม่ต้องทำใหม่ทั้งโปรแกรม ก็ยังต้องพึ่งพาตัวโค้ดต้นฉบับชุดเดิมอยู่ดี สำหรับจางเย่ที่กิน ‘หนังสือทักษะระบบเครือข่ายคอมพิวเตอร์’ ไปยี่สิบกว่าเล่มนั้น ไม่ได้มองว่าเป็นเรื่องที่ซับซ้อนแล้ว แต่ก็ยังคงกินแรงอยู่ดี บางครั้งเขายังต้องซื้อ ‘แคปซูลความจำ’ เพื่อดึงข้อมูลของการทำงานว่าโจมตีเข้าไปอย่างไรหรือมีคำสั่งหลักอย่างไรออกมาด้วยซ้ำ นับว่าเปลืองพลังสมองยิ่งกว่าอะไรดี

ทันใดนั้น บนอินเทอร์เน็ตก็เกิดเหตุบางอย่าง!

จางเย่เปิดคอมพิวเตอร์มาดู พบว่าเว็บเพจที่ส่งข้อความจากไวรัสกลายพันธุ์ตัวที่แปดนั้น มีคนเข้ามาแก้ไข

ก่อนหน้านี้ หน้าเว็บเพจมีแค่ประโยคที่ว่า ‘คนไม่ล่วงเกินข้า! ข้าไม่ล่วงเกินใคร!’ หลังการโจมตีของไวรัสอย่างหนักหน่วง จางเย่ก็ใช้ประโยคนี้โจมตีสภาพจิตใจต่ออีกด้วย ทว่าตอนนี้ประโยคนี้ถูกลบออกไปแล้ว ด้านล่างของเว็บเพจปรากฏคำเพิ่มขึ้นมาอีกย่อหน้าหนึ่งแทนที่

เป็นข้อความของ JIN!

ทุกคนเห็นกันแล้ว!

YOYOT (US) : JIN ออกมาแล้ว!

TOM (UK) : ฮ่าๆ ฉันไปดูหน่อยสิ

ฟูจิวาระ (JAP) : เขาออกมาพูดอะไร?

47 (US) : ถูกบีบจนไม่มีทางออกน่ะสิ สงสัยมีคนกดดันลงมาที่เขา ฝ่ายเกาหลีคราวนี้โดนแพนด้าฯทำร้ายจนกลัวแล้ว!


……


ทางฝ่ายหน่วยกำกับอินเทอร์เน็ตของจีน

ฟางเสียวสุ่ยซึ่งรับผิดชอบเรื่องไวรัสกล่าว "เฮ้ย ทุกคนรีบดูสิ แฮกเกอร์เกาหลีออกมาแล้ว! ไอ้คนนำทัพที่ชื่อ JIN นั่นน่ะ!"

เหมิงอี้ถามย้ำ "อะไรนะ?"

ต่งจื้อเฉียงเข้ามาด้วย "เปิดให้ฉันดูหน่อย!"

ทุกคนกรูกันเข้ามา มีแต่ฟ่านอิงอวิ๋นอยู่นอกวง ไม่ขยับเขยื้อน

จางเอ่อร์กล่าวอย่างประหลาดใจ "เจ้าหน้าที่ฟ่าน ไม่เข้ามาดูหรือ?"

ฟ่านอิงอวิ๋นแค่นหัวเราะ "JIN? ก็แค่ลูกหมาลูกแมวตัวหนึ่ง ดูมันทำอะไร? ฉันสนใจ ‘2’ มากกว่า ไม่มีอะไรก็อย่ามากวนฉัน"

จางเอ่อร์พลันสั่นสะท้าน อืม งั้นพวกเราดูกันเองล่ะนะ

ขณะนั้น เหล่าแฮกเกอร์ส่วนใหญ่ทั่วโลก รวมถึงเหล่าโปรแกรมเมอร์ล้วนจับจ้องที่เว็บเพจแห่งนี้!


JIN เขียนไว้เป็นภาษาอังกฤษว่า ผมคือ JIN เรื่องในคราวนี้เป็นผมเริ่ม ที่โจมตีระบบเครือข่ายของจีนก็เป็นทีมของผม หากว่ามีที่ใดล่วงเกิน ผมต้องขออภัยมา ณ ที่นี้ ‘2’ คุณเป็นแฮกเกอร์ระดับโลก ผมเชื่อว่าคุณมีความเมตตา แค้นมีเป้าหนี้มีเจ้าหนี้ เรื่องที่ผมทำผมยอมรับ คุณจะควานหาตัวผมก็ได้ แต่ว่าเรื่องนี้อย่าได้รบกวนคนที่ไม่เกี่ยวข้อง หากเป็นไปได้ ขอความกรุณาให้เรื่องไวรัสคราวนี้ กรุณามอบตัวเสริมสำหรับป้องกันและแก้ไขต่อสาธารณะด้วยเถอะครับ

ทั้งโลกกำลังรอคอย

รอคอยคำตอบของ ‘2’

สุดท้ายเมื่อไม่เห็นปฏิกิริยาอะไร JIN จึงโพสต์ข้อความทิ้งไว้อีกครั้ง : ขอย้ำอีกครั้ง ผมขอแสดงความรับผิดต่อการกระทำของผมและทีมงาน!

ฝ่ายจีนบันทึกภาพนี้เก็บไว้!

มีคนเอาไปโพสต์ต่อบนอินเทอร์เน็ต เมื่อเหล่าชาวเน็ตเห็นดังนั้น ก็กลายเป็นข่าวกระแสล่าสุด!

"ฮ่าๆๆ!"

"ยอมขอโทษแล้วโว้ย!"

"ไอ้คนพวกนั้นยอมขอโทษแล้ว!"

"วิชาไม่สู้เขา! ก็จะให้ทำยังไง!"

"ก่อนหน้านี้อาศัยอะไรมาบุก? มาตอนนี้ถึงได้คิดจะขอโทษ!"

สงครามระหว่างแฮกเกอร์ไร้ควันไฟกลิ่นดินปืน มาเร็ว ไปเร็ว ส่วนใหญ่เป็นเรื่องชั่ววูบ ขณะทราบผลแพ้ชนะคนนอกยังไม่ทันรู้ตัว อาจมีเพียงคนที่เกี่ยวข้องทราบชัดเจนที่สุด ขอโทษ? แฮกเกอร์ติดอันดับหนึ่งในห้าของเกาหลีออกมายอมแพ้ต่อหน้าสาธารณชน? เรื่องนี้พบเห็นได้น้อยอย่างยิ่ง สงครามใหญ่ก่อนหน้านั้นฝ่ายแพ้ เมื่อแพ้ก็ได้แต่แพ้ ยังจะทำอย่างไร แค่ไม่ขอโทษไม่ยอมแพ้ คุณก็ใช่จะออกมาจากหน้าจอคอมพิวเตอร์รังแกฉันได้สักหน่อยใช่ไหม? เพราะฉะนั้น จากนี้จึงยังพอมองออกว่า แพนด้าจุดธูปนั้นสร้างความเสียหายใหญ่หลวงแก่เกาหลีขนาดไหน! ถึงขั้น JIN ต้องถูกบีบให้ออกมา!

เวยป๋อของจีนไม่ได้ร้อนแรงมาก ยอดแชร์ไม่สูง ไม่ทราบว่าคนส่วนใหญ่ไม่ติดตามข่าวนี้หรือทางการต้องการควบคุม ในสิบอันดับข่าวฮอต มีแค่อันดับสองที่เกี่ยวกับเรื่องนี้ หัวข้ออื่นๆ ล้วนเป็นเรื่องของข่าวบันเทิงและข่าวสังคม

แต่ว่า…

ฉือซิ่วฟางแชร์!

เหยาเจี้ยนไฉแชร์!

คุณย่าจางเสียออกหน้ามากดไลค์!

พวกเขาคือคนที่ได้รับความเสียหายจากสงครามไซเบอร์เมื่อไม่กี่วันมานี้ ต่างก็ถูกชิงแอคเคานท์ เมื่อ JIN ออกมาขอโทษ พวกเขาจึงสาแก่ใจที่สุด!


…....


ฝ่ายเกาหลี

คนที่ยังพอจะเข้าเน็ตและยังกล้าเข้าเน็ต ต่างก็เห็นคำขอโทษของ JIN พวกเขาต่างก็รู้สึกหดหู่ใจ ทั้งยังขายหน้าสุดๆ ด้วย!

แพ้ยับเยิน!

พ่ายแพ้อย่างไม่มีหนทางต่อกร!

แค่ประมือกัน พวกเขาก็แพ้เสียย่อยยับ!

จากนั้น ขณะที่ทุกคนกำลังรอคอยคำตอบของ ‘2’ นั่นเอง หน้าเว็บก็มีถ้อยคำใหม่เพิ่มขึ้นมา เป็นข้อความจาก ‘2’!

ไม่รับคำขอโทษใดๆ ทั้งสิ้น!

---- 2.

JIN กับเหล่าแฮกเกอร์เกาหลีพอเห็นดังนั้น ก็แทบกระอักเลือด เว*เอ๊ย! พวกเรายอมขายหน้าขอโทษอย่างอ่อนน้อม เอ็งดันไม่ยอมรับ?

แน่นอนว่าจางเย่ไม่มีทางยอมรับ ก่อนหน้านี้เขายั้งมือไว้แล้ว ให้โอกาสพวกนั้นแล้ว แต่หลังจากจัดการควบคุมไวรัสได้ มีตัวป้องกันแล้ว ก็รีบไสม้าควงทวนควบขับเข้าตีอีก จากจุดนี้ก็เห็นได้แล้วว่าคนเหล่านี้เป็นคนอย่างไร! ในสายตาจางเย่ คนกลุ่มนี้เสียโอกาสต่อรองไปเรียบร้อย ไม่จำเป็นต้องพูดจากันอีก!

นี่คือสงคราม!

พวกเราไม่ต้องการคำขอโทษ!

พวกเราไม่ยอมรับการยอมแพ้!




======================

[1] เอ้อร์กัวโถว คือเหล้าขาวชนิดหนึ่งของจีนที่ชาวปักกิ่งนิยมดื่มกันในหน้าหนาว

*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./45.md)