##บทที่ 448 : ประกาศค่าหัวทั่วโลก!
ด้านนอก

ต่งจื้อเฉียงผลักประตูเข้ามา

"หัวหน้า" ฟางเสียวสุ่ยรีบรายงาน "เจ๊ฟ่านเหมือนจะโดนเจอตัวแล้วค่ะ ไหนจะบรรดายอดฝีมือทางโน้นโผล่หน้าออกมา เรื่องคราวนี้หรือว่า..."

ครั้งนั้นฟ่านอิงอวิ๋นไม่ได้ทิ้งชื่อไว้และเรื่องราวก็ผ่านไปหลายปีแล้ว แต่คนเหล่านี้กลับสามารถหาความเชื่อมโยงระหว่างฟ่านอิงอวิ๋นกับเหตุการณ์แฮกเกอร์วิญญาณครั้งนั้นได้จากการสังเกตและวิเคราะห์ แม้จะดูน่าเหลือเชื่อ แต่ความจริงแล้วกลับไม่มีอะไรน่าแปลกใจ เพราะแฮกเกอร์ทุกคนต่างมีวิธีการทำงานและเทคนิกเฉพาะตัวกันทั้งนั้น อย่างเช่นก่อนหลังการบุก คำสั่งพิมพ์ได้รวดเร็วแค่ไหน ช่องว่างระหว่างคำสั่ง หรือเครื่องมือที่คุ้นเคยล้วนเป็นเหมือนชื่อและป้ายยี่ห้อของแฮกเกอร์ จะเป็น ‘FAN’ หรือ ‘แฮกเกอร์วิญญาณ’ ล้วนเป็นเพียงชื่อเรียก ‘ทักษะ’ ต่างหากล่ะที่เป็นตัวตนที่แท้จริงของแฮกเกอร์ ก็เหมือนกับนักร้องที่มีเสียงร้องแตกต่างกันไป แม้จะเปลี่ยนชื่อในวงการก็ยังคงเป็นคนเดิมไม่เปลี่ยนแปลง

ต่อให้ชื่อจะเปลี่ยนไป แต่เมื่อปรากฏบนเวทีโลกถึงสองครั้งขนาดนี้ จึงไม่แปลกที่ยอดฝีมือในวงการแฮกเกอร์จำนวนมากจะรู้ถึงตัวตนของฟ่านอิงอวิ๋นได้

ต่งจื้อเฉียงมีสีหน้าเรียบเฉย โบกมือครั้งหนึ่งกล่าว "ไม่มีอะไรแล้วก็ทำธุระของตัวเองไป"

หลังจากนั้นค่อยเดินมาหาฟ่านอิงอวิ๋นกล่าวว่า "บริษัทรักษาความปลอดภัยของอเมริกาออกมาประกาศประณามและเรียกร้องค่าเสียหาย ตอนนี้คนของเราเข้าไปเจรจาต่อรองอยู่ ต่อไปหากเรื่องนี้ถูกเปิดเผยเธอก็ไม่ต้องกังวล"

ฟอกหน้าต่างดำเป็นขาว

ความหมายที่แท้จริงควรเป็นเช่นนี้เอง!

ฟ่านอิงอวิ๋นยังคงเล่นเกมต่อไม่หยุด ดูจากท่าทางตอนนี้ จะไปมีความกังวลใจที่ไหนกัน แม้แต่จะคิดจำใส่ใจก็ยังไม่มีเลย

……

ในอินเทอร์เน็ตยังคงคุยกันวุ่นวายไม่เลิก!

"ท่านเทพ ‘FAN’ ยิ่งยง!"

"เห็นแฮกเกอร์ระดับท็อปเท็นของโลกอยู่ในหน่วยงานอินเทอร์เน็ตของเราแล้ว ฉันล่ะรู้สึกตื่นเต้นจริงๆ ต่อไปถ้ามีสงครามอีก จีนเราคงมีคนนำทัพ"

"คนเขาเป็นเจ้าหน้าที่ทางการ จะเข้าร่วมได้ยังไง?"

"ฉันหมายถึงสงครามเป็นทางการ ถือเป็นการแลกเปลี่ยนทักษะได้อยู่นะ ขอแค่ถูกกฎหมาย ‘FAN’ ก็เข้าร่วมได้หมดแหละ เผลอๆ คงได้นำทัพแฮกเกอร์ฝ่ายเรา แน่นอนว่าคงไม่ถึงกับเป็นตัวแทนหน่วยกำกับฯ หรอกน่า แค่ใช้ชื่อเป็นตัวชูธงก่อการ ถ้าได้จริงๆ ขึ้นมาก็จะได้เป็นเสาค้ำยันต้นหนึ่งไง ไม่อย่างนั้น ถึงแฮกเกอร์ฝั่งเราจะชำนาญทักษะและมีเหล่าผู้เชี่ยวชาญมากแค่ไหน ก็ไม่สามารถรวมตัวกันได้หรอก คงได้แต่ฉายเดี่ยวไป ดูอย่างสงครามคราวนี้สิ ยอดฝีมือเราไม่ออกหน้า ก็เป็นแค่กองทรายกระจัดกระจายไปเปล่าๆ ปลี้ๆ แต่ถ้ามี ‘FAN’ ออกหน้า เขาย่อมต้องออกมานำทัพ ไม่มีใครทำได้ดีกว่าเขาแล้ว!"

"เฮ้ยๆ พวกนายลืม ‘2’ ไปแล้วเรอะ?"

"ฉันไม่ได้ลืม ‘2’ แต่พวกนายลองคิดดูนะ ท่านเทพองค์นี้น่ะฮึกเหิมองอาจขนาดไหน พวกนายมีใครล่ะที่จะไปเชิญเขามานำทัพ? มีใครกล้าขนาดนั้นบ้าง!"

"เอ่อ..ก็จริงแฮะ"

"ท่านเทพองค์นี้อันตรายเกินไป!"

"นั่นสิ ถ้าท่านเทพ ‘2’ ลงมือทีคงได้กลายเป็นท่วงทำนองถล่มฟ้าทลายดินแน่!"

"แต่ฉันก็ยังชอบ ‘2’ อยู่ดีนะ ดูวิธีลงมือของท่านเทพ ‘2’ สิ ภาพนู้ดซงจีมีเอย เชนกวานชองรถคว่ำงี้ หรืออีอันอ๊กทำศัลยกรรมมา ตอนนั้นฉันฮาแทบตายอ่ะ ไอ้พวกเกาหลีก็เหมือนกัน โหลดยังกะคนบ้า ฮ่าๆๆ ท่านเทพ ‘2’ โรคจิตมาก! ถูกใจฉันฉิบเป๋ง!"

"ถูกต้องๆ ลืมดูไปเลย ท่านเทพ ‘2’ อยู่อันดับไหนหว่า?"

ทำเนียบรายชื่อแฮกเกอร์ระดับโลก ในสิบชื่อแรก นอกจาก ‘FAN’ แล้ว ‘2’ ก็มีติดชื่อด้วย!
อันดับสาม

‘2’

อายุ : ไม่แน่ชัด

เพศ : ไม่แน่ชัด

สัญชาติ : จีน (ยังไม่ยืนยัน)

ปรากฏตัว : ผู้เขียนและเผยแพร่ไวรัสแพนด้าจุดธูป

ข้อมูลของ ‘2’ มีน้อยนิดจนน่าตกใจ แม้แต่สัญชาติจีนที่ว่ายังไม่ได้รับการยืนยันเสียด้วยซ้ำ! หมายความว่าเขาไม่เป็นที่รู้กจักเลยแม้แต่น้อย ถึงแฮกเกอร์คนนี้จะไม่เป็นที่รู้จัก ต่อให้เป็นหน้าใหม่ที่เพิ่งโผล่หน้าในเวทีโลก ก็สามารถเบียดเหล่าแฮกเกอร์นับพันทะยานขึ้นสู่อันดับสามได้!

ไม่ใช่แค่อันดับสามธรรมดา!

แต่เป็นอันดับสามของโลก!

"สุดยอด!"

"ฮ่าๆๆๆ ท็อปทรีล่ะ!"

"สรรเสริญความสุดยอดของจีนเราซะ!"

"ลงมือทีเดียวก็ได้ขึ้นอันดับสาม?"

ชาวจีนที่ให้ความสนใจกับเรื่องนี้ล้วนคึกครื้นกันอีกครั้ง!

จางเย่เห็นชื่อของตนเองแล้ว แต่ไม่ได้สนใจอะไรนัก เขาแค่ยิ้มน้อยๆ เท่านั้น อันดับสามของโลก? หึ ลูกพี่ร้ายกาจขนาดนี้เชียวรึ?

เขาอดหัวเราะออกมาไม่ได้จริงๆ

จากนั้น ในเว็บไซต์ของทำเนียบแฮกเกอร์ก็แสดงตัวอักษรภาษาอังกฤษสีแดงพรืดหนึ่งหลังชื่อของ ‘2’!

‘รางวัลนำจับ : ห้าสิบล้านเหรียญสหรัฐฯ!’

นี่ไม่ใช่ฝีมือของเว็บไซต์แฮกเกอร์ แต่เป็นหน่วยงานระดับโลกที่เกี่ยวข้องกับเรื่องนี้!

ประเทศที่ทำอะไรแบบนี้ได้ อาจมีเพียงประเทศเดียวเท่านั้น -- อเมริกาออกหน้าแล้ว!

เรื่องรางวัลนำจับแฮกเกอร์ไม่ใช่เรื่องแปลกใหม่อะไร พบเห็นได้บ่อยไป อย่างเช่น แฮกเกอร์ในทำเนียบระดับโลกนั้น ค่าหัวของ JIN คือหนึ่งแสนเหรียญสหรัฐฯ เพราะก่ออาชญากรรมไซเบอร์มาหลายครั้ง ส่วน FAN หลังเหตุการณ์เมื่อปีก่อนก็ขึ้นไปถึงห้าแสนเหรียญ แต่ในเมื่อเขาไม่ใช่คนในโลกมืดแล้ว ค่าหัวอาจจะถูกลบล้างไป นอกจากนี้ยังมีเหล่าแฮกเกอร์ฝ่ายร้ายอีกหลายคนที่ค่าหัวนับว่าไม่น้อยเลย ขนาดค่าหัวต่ำสุดยังสูงถึงหนึ่งหมื่นเหรียญ! ที่สูงๆ นั้นอาจจะสูงไปถึงหลักหลายแสนหลายล้าน!

เลออง แฮกเกอร์มือหนึ่งของโลกตอนนี้คือคนเดียวในโลกที่สามารถขโมยเงินจากธนาคารสวิสมาได้สองร้อยล้านปอนด์ แม้จะมีหลายหน่วยงานทุ่มเทเวลาแกะรอยมานานสองปี ก็ยังทวงกลับมาได้เพียงหนึ่งร้อยเก้าสิบล้านปอนด์เท่านั้น ซึ่งเป็นที่น่าตระหนกยิ่ง ดังนั้น ทุกธนาคารจึงเป็นกังวลกับสถานการณ์พอตัว อย่างไรก็ตามค่าหัวของเลอองก็เพียงยี่สิบล้านเหรียญเท่านั้นเอง!

แล้ว ‘2’ ล่ะ?

ห้าสิบล้าน?

แถมแม่*เป็นดอลลาร์สหรัฐฯ ด้วย!?

เงินรางวัลที่ชวนตระหนกนี้ทำให้ทั่วโลกต้องลุกฮืออีกครั้ง!

แฮกเกอร์จีนคนหนึ่ง "บ้าไปแล้ว? ต้องลงทุนกันขนาดนี้เชียว?"

แฮกเกอร์จีนอีกคนกล่าว "ท่าทางเกาหลีอยากจับตัว ‘2’ ขนาดนี้เพื่อกู้หน้าคืนมาแน่ๆ และก็เพื่อจัดการปัญหาต่างๆ ให้เสร็จด้วย"

โปรแกรมเมอร์ชาวจีน "ไม่มีข้อมูลอะไรเลยสักนิด ใครจะไปจับเขาได้?"

"ถึงได้ให้เงินรางวัลขนาดนี้ไง ใต้เงินรางวัลมีผู้กล้าขันอาสานะ"

"แฮกเกอร์จีนเราใช้เวลาวันเดียวก็ได้ค่าหัวขนาดนี้ ไม่รู้ว่านี่คือเกียรติยศหรือควรจะยิ้มเจื่อนๆ ใส่ดีแฮะ"

ฝ่ายความปลอดภัยของรัสเซีย "คราวนี้เกาหลีใต้ถูกทำร้ายจนเจ็บตัวแล้ว"

โปรแกรมเมอร์อังกฤษ "รางวัลนำจับสูงเกินไปนะ ตอนที่ ‘เลออง’ ทำคดีร้ายแรงไว้ยังได้รางวัลนำจับแค่ยี่สิบล้านเหรียญ ไม่ถึงครึ่งของ ‘2’ ด้วยเลยซ้ำ ถ้าลองคิดดู รางวัลนำจับของแฮกเกอร์ร้อยคนแรกของโลกรวมกันยังน้อยกว่า ‘2’ อีก!"

แฮกเกอร์ญี่ปุ่น "เชี่*! จริงๆ ด้วย! แค่รางวัลนำจับของ ‘2’ คนเดียวก็แทบจะเท่ากับรางวัลนำจับของแฮกเกอร์ทั่วโลก!"

โปรแกรมเมอร์เกาหลี "ดูจากความเสียหายของประเทศแล้ว รางวัลแค่นี้นับว่าเป็นอะไรได้! ถ้าไม่แก้แค้น ต่อให้ตายพวกเราก็ไม่ยอมแพ้!"

แฮกเกอร์จีนขัดทันที "ใครใช้ให้กากเองล่ะ แพ้ก็แพ้สิ ยังจะมาไม่ยอมรับอีก?"

โปรแกรมเมอร์เกาหลีเดือด "นายว่าอะไรนะ!"

ฝ่ายรักษาความปลอดภัยจากบริษัทแอนตี้ไวรัสจีน "ทำไม? จะเอาอีกเรอะ?"

……

มีกระแสทุกหนแห่ง!

มีคนตกตะลึงไม่น้อย!

รางวัลนำจับนี้นับว่าเกินกว่าที่ทุกคนคาดคิด! เพราะรางวัลมากขนาดนี้ คือระดับรางวัลนำจับผู้ก่อการร้ายแล้ว แต่นี่..กับแฮกเกอร์คนหนึ่งมีค่าขนาดนี้เชียว? เมื่อคิดถึงเรื่องผู้ก่อการร้ายในรัสเซีย มีคนตายถึงสิบเจ็ดคนบาดเจ็บอีกสองร้อย อาคารถูกระเบิด แต่หัวหน้าองค์กรกลับมีค่าหัวแค่หกสิบล้านเหรียญเนี่ยนะ!

‘2’ ก็พอๆ กัน?

ค่าหัวพอๆ กับหัวหน้าองค์กรก่อการร้าย?

ทุกคนได้แต่สบถอย่างแตกตื่น แพนด้าจุดธูปสร้างความเสียหายให้กับเกาหลีถึงขนาดไหน? ตัวเลขที่ทางการประกาศออกมาก่อนหน้าเป็นแค่ยอดภูเขาน้ำแข็ง? ไม่ได้เปิดเผยทั้งหมดสินะ? ..ไม่อย่างนั้นทำไมพวกเขาต้องพยายามทุ่มเทจับตัวเขาให้ได้กันล่ะ?

ผู้เชี่ยวชาญของรัสเซียกล่าวว่า "เกาหลีกับอเมริกาทำเรื่องเล็กเป็นเรื่องใหญ่ ทำให้เรื่องง่ายกลายเป็นเรื่องยาก ความจริงแค่ตัวของไวรัสนี่ก็ส่งเสียงเตือนของมันเองไปทั่วโลกแล้วนะ ต่อไปบริษัทแอนตี้ไวรัสกับระบบปฏิบัติการก็คงจะหาทางป้องกันได้เองแหละ อย่างไรก็ไม่มีทางหลีกเลี่ยงความเสียหายไปได้หรอก อีกอย่าง ‘2’ ก็ไม่ได้มุ่งเป้าไปที่ผลประโยชน์ส่วนตัว ที่ว่าค่าหัวห้าสิบล้านนี่ไม่เข้าใจจริงๆ"

ทว่าฝ่ายเกาหลีออกมาแย้ง "ค่าหัวแค่นี้นับว่าไม่เท่าไรเมื่อเทียบกับความเสียหายทางเศรษฐกิจและสังคม ‘2’ ทำกับประเทศเราแบบนี้ เห็นได้ชัดว่ามีความประสงค์ร้ายต่อเกาหลี จนความสัมพันธ์ระหว่างจีนกับเกาหลีซับซ้อน! ถ้าระเบิดลูกนี้ไม่ได้รับการจัดการ เกรงว่าจะสร้างความเสียหายให้ประเทศเราอีกครั้งแน่ ห้าวันแห่งความมืดแค่ครั้งเดียวก็เกินพอแล้ว หากใครไม่เจอกับตัวก็ ไม่มีทางเข้าใจว่าเกาหลีรับมือห้าวันนั้นอย่างไร! ฉันสนับสนุนให้ประเทศเราตั้งค่าหัว ‘2’ ห้าสิบล้านเหรียญ! ต่อให้ร้อยล้านเหรียญก็ยังได้ พอเทียบกับความอันตรายของ ‘2’ ฉันก็ยังคิดว่าไม่มาก!"

ฝ่ายอเมริกาก็ออกความเห็น "มองในบางมุมแล้ว ‘2’ น่ะอันตรายกว่าเลอองอีก เลอองมีเป้าหมายทางการเงิน ทำอะไรก็ซุกๆ ซ่อนๆ เพื่อปกป้องตัวเอง แต่ ‘2’ ไม่มีเป้าหมายนี้ ทั้งแพนด้าจุดธูปและการปล่อยไวรัสกลายพันธุ์ล้วนแต่มุ่งเป้าควบคุมคอมพิวเตอร์เป็นวงกว้าง เขาสามารถใช้การดึงข้อมูลมาหาประโยชน์ก็ได้ แต่เขาไม่ทำ กลับมุ่งไปที่การทำลายล้าง คนประเภทนี้นับว่าอันตรายมาก เรียกว่าเป็นผู้ก่อการร้ายไซเบอร์ก็ไม่เกินไป ดังนั้นเขาคนนี้ต้องถูกจับกุม ไม่อย่างนั้นเขาจะเป็นภัยและกลายเป็นฝันร้ายสำหรับคนทั้งโลก เหล่าผู้เชี่ยวชาญหลายคนก็เห็นอย่างเดียวกัน!"

มีคนเห็นด้วย

มีคนคัดค้าน

มีทุกความเห็น!

รางวัลค่าหัวนำจับก้อนใหญ่ทำให้เกิดกระแสทั่วโลก แม้แต่เรื่องที่ว่ารางวัลนำจับก้อนนี้จำเป็นหรือไม่ก็ถูกปัดตกไป ทุกคนเข้าใจแล้วว่า ‘2’ นั้นอันตราย ทว่าตอนนี้เรื่องที่ว่า ‘2’ อันตรายขนาดไหนนั้น หากทุกประเทศมีแอนตี้ไวรัสที่ดีขึ้น จะเป็นตัวป้องกันการโจมตีจาก ‘2’ได้หรือไม่?

*-*-*-*-*-*-*-*-*-*-*-*-*-*-*-*-*


[Go To Next Chapter]( ./49.md)