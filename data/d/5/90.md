##บทที่ 490 : ราชาไร้มงกุฎ!

การแสดงจบลงแล้ว

เซี่ยงเซิงพูดจบแล้ว

เหล่าผู้ชมในห้องส่งต่างปรบมือกันเกรียวกราว หลายคนหัวเราะลั่นพลางปรบมือ เซี่ยงเซิงเล่นจบแล้ว แต่พวกเขายังคงหัวเราะอย่างบ้าคลั่ง ยังจมจ่อมอยู่กับความสามารถในการใช้มุกตลกมาด่าคนจนถึงขีดสุดของจางเย่ ทุกวันนี้อินเทอร์เน็ตพัฒนา ข้อมูลข่าวสารก้าวไกล ประชาชนมีอะไรไม่เคยเห็นไม่เคยพบบ้าง เรื่องการด่าคนเช่นนี้นับว่าเห็นมากเกินพอ แต่ด่าคนได้จนถึงระดับนี้ เสียดสีคนด้วยมุกแพรวพราวทั้งยังเต็มไปด้วยความตลกขบขันเช่นนี้ พวกเขาเพิ่งจะได้เห็นวันนี้เองจริงๆ ต่างต้องยอมรับนับถือสุดหัวใจ!

"เยี่ยม!"

"ฮ่าๆๆ!"

"อาจารย์จาง คุณนี่ร้ายสุดๆ ไปเลย!"

"อาจารย์เหยาก็ร้ายกาจ รับมุกได้ยอดเยี่ยม!"

"ไอ้หยา วันนี้หัวเราะจนน้ำตาฉันไหลเป็นลิตรๆ!"

วันนี้ผู้ชมในห้องส่งล้วนไว้หน้าเขานัก เสียงปรบมือกระหึ่ม และดังยิ่งกว่าเมื่อวานตอนที่จางเย่กับเหยาเจี้ยนไฉเล่น ‘ผมเป็นคนมีการศึกษา’ เสียอีก!

การแข่งขันในรอบแรก จางเย่เพียงแต่แสดงสไตล์เซี่ยงเซิงของเขาเท่านั้น ส่วนวันนี้ ในการแข่งขันรอบที่สอง จางเย่เพิ่งจะปลดปล่อยออกมาเต็มรูปแบบ ไม่เพียงสานต่อสไตล์ของเซี่ยงเซิงที่ทุกคนไม่เคยพบเห็น แต่ยังพัฒนาจนถึงขีดสุด เสริมเติมการเสียดสี ไม่สิ ต้องเรียกว่าตั้งแต่ต้นจนจบ แทบทุกประโยคล้วนเป็นการเสียดสี เหล่าผู้ชมทั้งหลายฟังแล้วต้องยอมรับนับถือเป็นอย่างยิ่ง ล้วนตะโกนโห่ร้องกัน

จางเย่ยิ้ม "ขอบคุณทุกคนนะครับ"

เหยาเจี้ยนไฉกล่าว "ขอบคุณมากครับ"

จางเย่ด่าจนหนำใจ เหยาเจี้ยนไฉเองก็พูดจนสะใจ ทั้งสองตอนนี้สภาพจิตใจดีเยี่ยมที่สุด

การร่วมมือกันครั้งนี้ อาศัยการหล่อหลอมอารมณ์ศิลปะของทั้งสองฝ่าย เมื่อก่อนในโลกของจางเย่มีคนกล่าวไว้ว่า ทั้งตัวรับและตัวส่งล้วนพยายามหาคู่หูที่ดีที่สุด เรื่องนี้นับว่ายากเย็นแสนเข็ญกว่าการหาลูกสะใภ้เสียอีก จางเย่เห็นด้วยมากๆ กับคำนี้ อย่างมุกที่เล่นในวันนี้ มีแต่เหล่าเหยาคนเดียวเท่านั้นที่รับมุกเขาได้ ถ้าเป็นคนอื่น ถึงจางเย่จะอธิบายมุกหรือเล่นซ้ำแล้วซ้ำเล่า ก็ใช่ว่าจะทำได้ดีเท่านี้ เรื่องนี้ไม่เพียงต้องการพื้นฐานที่ดีและความเป็นมืออาชีพเท่านั้น แต่ยังต้องการความเข้าใจระหว่างกัน โดยเฉพาะรู้จักนิสัยใจคอกันดี อีกอย่าง เซี่ยงเซิงแบบไหนกันที่จะเอาแต่เล่นตามบท?

ดังนั้นจางเย่จึงรู้สึกว่าช่างโชคดีเหลือเกินที่มีเหล่าเหยาคอยรับมุกอยู่ข้างตัว จะว่าไปเขาก็เป็นเช่นพ่อครัวชำนาญการ ลงมีดไม่ติดขัด และไม่มัวแต่กังวลจนยึดติดในรูปแบบเดิมๆ จึงสามารถประคองผลงานอันดับหนึ่งของคนแซ่กัวอย่าง ‘ผมขอปฏิเสธสามต่ำช้า’ นี้ได้ และไม่ทำผลงานต้นฉบับต้องเสียชื่อ

เสียงปรบมือสิ้นสุดลง

จางเย่กับเหยาเจี้ยนไฉหันมองกรรมการ

กรรมการที่ยังเหลือนั่งโดดเดี่ยวเพียงเดียวดาย ก็คือคนที่วิจารณ์ว่าศิษย์ทั้งสองของถังต้าจางยังปิดมุกได้ไม่ดีพอ เขาไม่ได้มีความเป็นอริกับพวกจางเย่

กรรมการท่านนั้นเองก็พูดไม่ออกเช่นกัน เห็นบุคคลบนเวทีทั้งสองที่เพิ่งจะสร้างผลงานสะท้านฟ้าสะเทือนดิน ก็ไม่ทราบจะวิจารณ์อย่างไรดี "เอ่อ พวกคุณ..."

เหล่าผู้ชมล้วนกำลังรอคอย

สุดท้ายกรรมการก็ตัดใจ "กลุ่มต่อไปขึ้นเวทีเถอะ" สุดท้ายเขาก็ไม่พูดอะไรมาก ถึงแม้เขาจะอัศจรรย์ใจในความสามารถที่ฝืนลิขิตฟ้าของจางเย่ แต่เขาก็ยังอยู่ในถังย้อมของวงการเซี่ยงเซิง ตอนนี้ทั้งวงการเซี่ยงเซิงวงศิลปะฉู่อวี้ล้วนพากันเรียกจางเย่เป็นคนนอกรีตไปเรียบร้อยแล้ว เขาเองก็ไม่สมควรพูดอะไรมาก จึงตัดใจไม่วิจารณ์

จางเย่หัวเราะ ลงเวทีไปพร้อมเหล่าเหยา

เมื่อพวกเขาหมุนตัวจากไป เหล่าผู้ชมพลันลุกขึ้นยืน มอบเสียงปรบมือให้อย่างคลั่งบ้าอีกครั้ง ราวกับจะใช้เสียงปรบมือเหล่านี้เป็นกำลังใจแก่พวกเขา!

"อาจารย์จางสู้ๆ!"

"สู้ๆ อาจารย์เหยา!"

"พวกเราหนุนหลังพวกคุณ!"

"ใช่ วงการเซี่ยงเซิงไม่ยอมรับพวกคุณ? ก็ยังมีพวกเรา!"

"ใครบอกว่าพวกคุณไร้รสนิยม? เซี่ยงเซิงของพวกคุณนี่แหละคือศิลปะ! ไม่มีความเสียดสีไม่มีความติดดินสักหน่อยจะเรียกศิลปะอะไรกัน?"

"ฮ่าๆ ! ปล่อยพวกเซี่ยงเซิงกระแสหลักไปสอนคนเถอะ! ต่อไปพวกเราจะพังแต่เซี่ยงเซิงของคุณสองคนเท่านั้น!"

"ถ้าเกิดเช่นนี้เรียกว่าไร้รสนิยิม พวกเราก็ยังรักความไร้รสนิยมเช่นนี้เอง!"

ไม่มีกรรมการคนใดตัดสินพวกเขา ถึงกับมีสองคนต้องลุกไปด้วยความโมโห ทว่าขณะนั้นเอง ในใจของเหล่าผู้ชมแทบทุกคนนั้น เหยาเจี้ยนไฉกับจางเย่คือราชาไร้มงกุฎ!

……

ขณะเดียวกัน

เหล่าผู้ที่ชมการถ่ายทอดสดทางอินเทอร์เน็ตล้วนวุ่นวายกันใหญ่โต!

"สวรรค์! วันนี้อาจารย์จางไปอัพยาอะไรมา!"

"ฮ่าๆๆๆ! ทุกครั้งที่จางเย่ขึ้นเวทีต้องเปล่งประกายแห่งราชันย์ออกมาตลอด! เรื่องทำร้ายคน เรื่องตอกหน้า เหนือฟ้าบนดินผืนนี้มีใครกล้าต่อกร?"

"สะบั้นโลกหล้าทำร้ายผู้คน!"

"ภาพที่ทำให้ฉันขำที่สุดในวันนี้ก็คือที่กรรมการโดนด่าจนหนีไปนี่แหละ ไอ้หยา แค่คิดฉันก็ขำจนเจ็บชายโครงไปหมด! กร๊ากๆๆ!"

"นักวิจารณ์เน็ตอ้าหลี่ซานต้า(อเล็กซานเดอร์) นั่นโดนด่าจนเละเทะหมดเลยเว้ย!"

"คนที่เจ็บปวดที่สุดคือถังต้าจางกับคนในวงการนั่นแหละ!"

"เซี่ยหนีหม่าชานฮู (ขอมารดาท่านอย่าสอดเสือก)! ไอ้หยา อาจารย์จางคิดออกมาได้ยังไงกันน่ะ โคตรเลว! เลวโคตรๆ! นี่มันตบหน้าของวงการฉู่อี้กับเซี่ยงเซิงทั้งหมดเชียวนะ!"

"พวกเขาเข้ามาแส่กันเองนี่หว่า! ตอนแรกอาจารย์จางไม่ไปหาเรื่องใครไม่ไปทำร้ายใคร หลังโดนแบนแล้วก็เก็บตัวเงียบไม่พูดอะไร พวกนี้ดันออกไปหาเรื่องเขาก่อนเอง ทั้งที่จางเย่หันมาเล่นเซี่ยงเซิง ไม่ได้ไปกวนคนในวงการนี้เลยสักนิด แต่..เฮ้อ พวกนี้ก็ดีเหลือเกิน ไม่มีเรื่องก็ดันพยายามหาเรื่องไปกดดันอาจารย์จางอีก เรียกร้องให้ทั้งประเทศประณามเขา? ยังจะกดดัน CCTV ให้เพิกถอนสิทธิ์การเข้าแข่งขัน? นี่มันเรื่องบ้าบออะไรกัน! แส่กันมาทำไม!"

"ยังคงเป็นอาจารย์จางมีความสามารถ!"

"ในวงการบันเทิง อาจารย์จางนับว่าเป็นอันดับหนึ่งไร้ผู้ใดเปรียบ!"

"โอ๊ะ สัญญาณถ่ายทอดสดตัดแล้ว!"

"เหอๆ ท่าทาง CCTV 11 จะทำพลาดอีกแล้ว!"

……

ในเวลาเดียวกัน

ห้องควบคุมสัญญาณ CCTV

ผู้บริหารระดับสูงของช่อง 11 ทั้งเจ็ดแปดคนมากันหมด นอกจากนี้ในห้องยังมีหัวหน้าสถานีของ CCTV และชัดเจนว่ามีทีมงานที่รับผิดชอบการแข่งขันครั้งนี้ด้วย!

"พวกนายยังอยากทำงานกันอีกไหม? หา?"

"หัวหน้า พวกเรา พวกเราไม่รู้จริงๆ นะครับ!"

"ถ่ายทอดสดไปสิบนาทีพวกนายเพิ่งจะรู้?"

"ก่อนหน้านี้ตอนไฟดับ สัญญาณก็ตัดจนหมด พอเชื่อมต่อสัญญาณใหม่ทำให้ต้องปรับอะไรๆ อีกเล็กน้อย คงจะผิดพลาดตรงนั้น สัญญาณเลยผิดไป"

"เมื่อวานก็ด้วย! วันนี้ยังจะทำอีก?"

"มีเรื่องประหลาดจริงๆ นะครับ พวกเราก็..."

ในห้องนั้น มีแต่เสียงด่ากราดด้วยความโกรธเกรี้ยวของพวกผู้บริหาร พวกเขาด่ากราดด้วยความหยาบคาย!

ครั้งหนึ่งเรียกว่าผิดพลาด!

ครั้งนี้คือครั้งที่สอง! ยังจะผิดอีก?

ผิดพลาดติดต่อกันสองวัน? แถมเกิดขึ้นกับจางเย่และเหยาเจี้ยนไฉซึ่งเป็นดาราที่โดนแบนหน้าเดิมอีก? หมายความว่ายังไง! เกิดบ้าอะไรขึ้น! เบื้องบนเพิ่งสั่งย้ายรองประธานบริหารของ SARFT ออกไป ทั้งส่งคนจากพรรคเข้ามารับตำแหน่งใหม่ กลายเป็นบอสใหญ่ซึ่งจะคอยกำกับวงการบันเทิงตามหน้าที่ความรับผิดชอบ ในฐานะรองประธานบริหาร เขานับว่าตำแหน่งสูงกว่าคนของ CCTV อยู่ช่วงใหญ่ ด้วยความเคลื่อนไหวเช่นนี้ CCTV ยังจะกล้าฝ่าฝืนอีก? ยังจะถ่ายทอดสดคนที่ถูกสั่งแบน? นี่เป็นการฝ่าฝืนเบื้องบนกันชัดๆ

รองประธานบริหารคนใหม่กำลังจะก้าวขึ้นตำแหน่ง นายคนใหม่ย่อมต้องอยากแสดงผลงาน พวกเขาทำแบบนี้ไม่ใช่บอกคนอื่นหรือว่า ‘จัดการพวกเราสิ!’

ในสถานีเต็มไปด้วยความกราดเกรี้ยว คนกลุ่มนี้โดนด่าจนมึนงง!

ท้ายที่สุด หัวหน้าสถานีก็ออกคำสั่ง "อย่าให้เรื่องแบบนี้เกิดขึ้นอีก!" ก่อนหมุนตัวกลับไปที่ออฟฟิศ ทางหนึ่งพยายามต่อสายโทรศัพท์ติดต่อกับหน่วยงานที่กำกับควบคุมเรื่องนี้ พยายามอธิบายว่าสิ่งที่เกิดขึ้นเป็นความผิดพลาดโดยไม่ได้ตั้งใจ

ยังไงเรื่องนี้ก็กลายเป็นเรื่องใหญ่ ทั้งยังกลายเป็นเรื่องวุ่นวาย!

จางเย่คนเดียว แค่ดาราเล็กๆ คนเดียว กลับทำให้หลายหน่วยงานต้องวุ่นวายอลหม่าน บึงน้ำนี้ถูกจางเย่กวนจนขุ่นมากขึ้นเรื่อยๆ
ในห้องควบคุม

คนที่เหลืออยู่ในห้องล้วนเปิดปากด่ากันอย่างดุเดือดวุ่นวาย!

"ไอ้นักเลงนั่น!"

"สรุปจะวุ่นวายกันไปถึงไหน?"

"ไอ้เทพโรคห่าเอ๊ย!"

"ไม่เคยเห็นดาวไม้กวาดขนาดนี้มาก่อน!"

"ถ้ารู้งี้ตั้งแต่แรก ต่อให้ต้องแบกรับคำประณามยิ่งใหญ่ขนาดไหน การแข่งครั้งนี้ให้ตายก็ไม่ยอมให้จางเย่กับเหยาเจี้ยนไฉมาสมัครหรอก!"

……

ข้างนอก

หลังจางเย่กับเหยาเจี้ยนไฉออกมาจากห้องอัด ก็ยังไม่รู้ว่าเกิดอะไรขึ้น ทั้งสองยังคงคุยกันสลับกับหัวเราะไปด้วย พวกเขาถกถึงความผิดพลาดที่เกิดขึ้นระหว่างการแสดง ทำการรวบรวมประสบการณ์ถ่ายทอดให้กับอีกฝ่าย จะได้เรียนรู้จากการแข่งขันไว้ไปใช้ในรอบถัดๆ ไป ขณะเดียวกันเหยาเจี้ยนไฉก็เปิดโทรศัพท์มือถือดูด้วย ในเมื่อส่วนของพวกเขาเรียบร้อยแล้ว เขาจึงเปิดเครื่องรอรับสายจากที่บ้าน สายนี้ทำให้เขาพบว่าเกิดอะไรขึ้นกันแน่!

เหยาเจี้ยนไฉตะโกนลั่น "น้องชาย!"

จางเย่กำลังเปิดเครื่องอยู่เช่นกัน หันหน้ากลับไป "หา?"

"ถ่ายทอดสดอีกแล้ว! CCTV ทำพลาดอีกแล้ว! คราวนี้ไม่ได้ออกที่หน้าเว็บเพจการแข่งขัน แต่ออกไปที่หน้าเพจหลักเลย! แถมคนดูคราวนี้ก็มากกว่าเดิมอีก! เวทีใหญ่กว่าด้วย!" เหยาเจี้ยนไฉยิ้มไม่ออกหัวเราะไม่ได้ เขายังนึกสงสัยว่าปีนี้ CCTV 11 ไปเหยียบขี้หมาจากไหนมากันแน่? ทำไมถึงได้ซวยขนาดนี้นะ!

ทำไมถึงได้ซวยซ้ำซวยซ้อนมาถ่ายทอดสดตอนที่พวกเขาขึ้นเวทีแสดงกันนะ? ถึงจะใช้สะโพกคิดก็ยังรู้ว่าเรื่องนี้ต้องวุ่นวายใหญ่โตแน่ นับว่าเป็นการหักหน้ากันสุดๆ! เบื้องบนสั่งให้แบนพวกนั้น พวกนั้นกลับไม่ได้เสียหายอะไร ยังคงเดินเฉิดฉายบนเวที โชว์ให้ชาวเน็ตทั้งประเทศได้เห็น เหมือนไม่มีคำสั่งแบนอะไรมาก่อนเลยสักนิด ไม่เพียงเท่านี้ คำสั่งนี้ไม่ได้กระทบกับพวกเขาเลยสักนิด ชื่อเสียงยังคงเพิ่มขึ้นเรื่อยๆ เรื่องนี้ไม่ใช่แค่การตอกหน้าแล้ว แต่เป็นการฟาดหน้าจังๆ! ฟาดหนึ่งครั้งยังไม่พอ ยังจะมาฟาดซ้ำสองอีก!

แต่จางเย่ไม่แปลกใจ ทำเสียงอุทานเหมือนเพิ่งทราบข่าวนี้ แต่ในใจความจริงคิดอยู่แล้วว่าต้องเกิดเรื่องแบบนี้ ลูกเต๋าปรับลดระดับความยากลงหกวันนี้ไม่ใช่เรื่องเล่นๆ แทบจะทำให้จางเย่กลายเป็นอมตะไปแล้ว! เขารู้สึกว่าตนเองช่างไร้เทียมทานอะไรเยี่ยงนี้!

ติ๊ดๆๆ โทรศัพท์มือถือดังขึ้น

ข้อความหนึ่งส่งมาถึง

เขาเปิดดู ยิ้มมุมปาก ชนะรางวัลอีกแล้วสิ ท่าทางค่าโทรศัพท์เดือนนี้ลูกพี่จะได้ใช้ฟรี!

*-*-*-*-*-*-*-*-*-*-*-*-*-*-*


[Go To Next Chapter]( ./91.md)