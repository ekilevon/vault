##บทที่ 499 การแข่งขันเซี่ยงเซิงและละครตลกระดับชาติถูกสั่งหยุด

หลังเวที

หลังลงจากเวที จางเย่กับเหยาเจี้ยนไฉไม่ได้เดินกลับไปที่นั่งประจำของตัวเอง เพราะมันไม่จำเป็นอีกต่อไป พวกเขาสองคนตรงไปห้องเปลี่ยนเสื้อ ถอดชุดยาวออก เปลี่ยนกลับเป็นชุดของตนเอง ถึงจะห่างออกมาพอสมควรแล้ว ก็ยังแว่วยินเสียงตะโกนของผู้ชมจากห้องส่ง

"จางเย่!"

"อาจารย์เหยา!"

"แชมเปียนส์!"

การแข่งขันของทีมต่อไปยังเริ่มขึ้นไม่ได้ เพราะเสียงตะโกนของฝูงชนไม่เปิดโอกาสให้พวกเขา ในสายตาของผู้ชมมีแต่พวกจางเย่สองคน!

เหยาเจี้ยนไฉถอนหายใจยาว "วันนี้ด่าได้สะใจมาก!"

จางเย่หัวเราะร่าเริง "ผมเองก็ติดใจ รอบนี้มาไม่เสียเที่ยวจริงๆ ครับ!"

เหยาเจี้ยนไฉหัวเราะฮ่าๆ "นั่นสิ ถึงจะไม่มีโอกาสได้เข้ารอบต่อไป ไม่มีโอกาสได้ถ่ายทอดสดทางทีวี แต่ก็มีผู้ชมสนับสนุนเรามากขนาดนั้น นับว่ามาได้ถูกต้อง!"

จางเย่หมุนตัว "ไปกันเถอะ"

เหยาเจี้ยนไฉเดาะลิ้น "น่าเสียดาย วันนี้มุกที่เราสองคนใช้ด่าคนพวกนั้น นอกจากคนดูหน้าเวทีแล้ว คนทั่วไปไม่มีโอกาสได้ฟัง"

จางเย่ไม่พูดอะไร ท่าทางปลอดโปร่งผ่อนคลาย

"หือ?" เหยาเจี้ยนไฉพูดขึ้นมากะทันหัน

"ทำไมมีกลิ่นเหม็นไหม้?"

จางเย่ขยับจมูกฟุดฟิด "นั่นสิ ผมก็ได้กลิ่น ไม่ใช่ว่าไฟไหม้หรอกนะ?"

นอกห้องแต่งตัว พวกเขาสองคนมองไปทางด้านหนึ่ง เห็นว่ามีกลุ่มพนักงานเข้าๆ ออกๆ หลายคนหน้ากระดำกระด่าง ใบหน้ามีสีหน้าเหมือนกำลังหวาดกลัว จางเย่กับเหยาเจี้ยนไฉมองหน้ากันเองอย่างรู้แล้ว ไฟแม่*ไหม้จริงๆ ดิ?

……

อีกด้านหนึ่ง

คนกลุ่มหนึ่งเทียววิ่งเข้าออกกันจ้าละหวั่น!

"เกิดอะไรขึ้น?"

"หัวหน้า เมื่อกี้แบตฯ สำรองระเบิดครับ ไฟไหม้แล้ว!"

"ฉันบอกว่ายังไงวะ? หา? เมื่อวานฉันพูดว่าอะไร! อย่าให้เกิดเรื่อง อย่าให้เกิดเรื่อง! พวกนายทำไมถึงก่อเรื่องอีกวะ! หา!"

"พวกเราไม่ได้ตั้งใจนะครับ แต่ว่า..."

"ไม่มีแต่! พวกนายดูจอถ่ายทอดสดตอนนี้สิ!"

"สัญญาณถ่ายทอดสด?"

"พวกเราตัดเข้าโฆษณาไปแล้วนะครับ"

"นั่นสิ ไม่น่าจะมีอะไรนี่นา ไฟไม่ได้รุนแรง ไหม้แค่ตู้เสื้อผ้าหลังหนึ่งกับเสื้อคลุมไม่กี่ตัว ไม่ได้โดนเครื่องมือนี่นา อุปกรณ์ยังทำงาน... หา! ทำไมสัญญาณถ่ายทอดสดออกไปได้ล่ะ! นี่...นี่ใครไปแตะสวิตช์? ทำไมปุ่มสีขาวถึงทำงานอยู่ล่ะ? ใครเนี่ย!"

"สวรรค์! จางเย่กับเหยาเจี้ยนไฉได้ถ่ายทอดสดอีกแล้วเรอะ!?"

"นี่มันเรื่องบ้าอะไรเนี่ย! สามวันนี้เจอผีแล้วชัดๆ!"

ทางนี้พลันกลายเป็นวุ่นวายอลม่านหนักกว่าเดิม ทีมงานรายการแข่งขันรีบร้อนเข้าไปตัดสัญญาณการถ่ายทอดสด เห็นสีหน้าขุ่นแค้นของเหล่าผู้บริหารสถานีแล้ว เหล่าทีมงานต้องเย็นวาบไปถึงขั้วหัวใจ พวกเขาทราบว่าเรื่องนี้กลายเป็นปัญหาใหญ่หนักหนาสาหัส ครั้งหนึ่งยังดี ครั้งที่สองยังพอมองข้าม แต่นี่คือครั้งที่สาม! เท่ากับว่าพวกเขาที่เป็นทีมงานการแข่งขันได้เผยแพร่ภาพของศิลปินผู้มีความประพฤติไม่เหมาะสมออกไปครั้งแล้วครั้งเล่า เรื่องนี้นับว่าพ้นขอบเขตการควบคุมของทีมรายการพวกเขาไปแล้วแน่นอน แม้แต่ CCTV 11 เองก็รับไม่ไหว ในสายตาของคนอื่นๆ เรื่องนี้คือการขัดขืนคำสั่งเบื้องบน!

ทว่ามีเพียงคนในหน่วยงานพวกเขาเท่านั้นถึงทราบ พวกเขาไม่ได้ตั้งใจจะขัดขืนอะไรเลย ต่อให้พวกเขามีอีกร้อยขวัญก็ไม่กล้า!

ครั้งแรกคือความผิดพลาด!

ครั้งที่สองคือเครื่องมือส่งสัญญาณผิดพลาด!

ครั้งที่สามคือไฟไหม้จนไม่ทันระวังโดนปุ่มกดผิดพลาด!

แต่ละครั้งล้วนเป็นอุบัติเหตุทั้งสิ้น ทีมงานรายการทุกคนไม่ทราบว่าจะพูดอย่างไรดี เดิมทีก็ไม่ได้มีแง่มุมดีๆ ต่อจางเย่ ครั้งนี้ยิ่งเพิ่งความเกลียดชังในตัวเขาเข้าไปใหญ่ ดาวไม้กวาดแท้ๆ! หมอนั่นทั่วทั้งร่างมีแต่ความแปลกประหลาด! ทำให้ผู้คนต้องอกสั่นขวัญแขวนพูดไม่ออก!

ผู้บริหารสถานีเลิกด่าพวกเขาแล้ว หลังกำชับสั่งงานอีกหลายอย่าง ก็รีบไปจัดการเช็ดอาจมให้พวกเขา ติดต่อกับหน่วยงานเบื้องบนเป็นการด่วน

……

นอกห้องแต่งตัว

ฟังจากที่พนักงานหลายคนเดินผ่านไปมา จางเย่กับเหยาเจี้ยนไฉก็ทราบว่าเกิดเรื่องอะไร

เหยาเจี้ยนไฉ "..."

แค่ฟังจางเย่ก็ทราบทันที ลูกเต๋าปรับระดับนี้สร้างผลงานอีกแล้วสิ เขายิ้มอ่อน โชคดีที่ลูกเต๋าปรับระดับความยากลดลงห้าเท่าแสดงผลเป็นเวลาหกวัน วันนี้แค่วันที่สามเท่านั้น หากลูกเต๋าแสดงผลเพียงวันสองวัน จะต้องไม่พอให้ลูกพี่ใช้แน่!

ตรงหน้า หัวหน้าทีมงานพาเหล่าพนักงานเดินอาดๆ เข้ามา เห็นจางเย่กับเหยาเจี้ยนไฉ สีหน้าเขาพลันเคร่งเครียด "เจอตัวพวกคุณพอดี!"

จางเย่มองเขาตาใส "มีอะไรครับ?"

หัวหน้าทีมงานปั้นหน้านิ่ง "คราวนี้จะแจ้งให้พวกคุณทราบอย่างเป็นทางการ เซี่ยงเซิงของพวกคุณกอปรไปด้วยความหยาบคาย ชี้นำประชาชน ทั้งวนเวียนแต่เรื่องเพศ นับว่าก่อความวุ่นวายให้กับการแข่งขันเซี่ยงเซิงครั้งนี้ ชี้นำผู้ชมไปในทางที่ผิด เผยแพร่ข้อมูลข่าวสารอันเป็นพิษภัย ซึ่งมีผลกระทบต่อผู้เข้าแข่งขันท่านอื่นๆ นับตั้งแต่นี้เป็นต้นไป ผลการโหวตของพวกคุณถือเป็นโมฆะ สิทธิ์ในการเข้าแข่งขันถูกเพิกถอน กรุณาเก็บสัมภาระของพวกคุณ เชิญออกนอกพื้นที่ทันที!"

จางเย่สีหน้าเคร่งเครียด "คุณจะเพิกถอนสิทธิ์การแข่งของเรา เราไม่ว่า แต่ถ้าคุณบอกว่าผลงานของเราผิดกฎระเบียบ สร้างความวุ่นวายแก่ผู้เข้าแข่งขัน ชักนำผู้ชมไปในทางเสื่อม เรื่องนี้ผมทำเป็นไม่ได้ยินไม่ได้!" เขาก้าวขึ้นมายืนประจัญหน้าคนทั้งกลุ่ม กล่าวต่อว่า "คุณใช้อะไรมองว่าผมชักนำประชาชนในทางที่ผิด? มองตรงไหนว่าผมก่อความวุ่นวายให้ผู้เข้าแข่งขันคนอื่นๆ? ขณะที่พวกเขาทั้งกลุ่มออกมาบอยคอตผมในอินเทอร์เน็ต เป็นผมสร้างผลกระทบกับพวกเขาหรือพวกเขาเข้ามาก่อกวนผมกันแน่? ทั้งที่ตั้งแต่แรกเริ่มผมกับเหล่าเหยาเล่นเซี่ยงเซิงไม่ได้ระรานใคร! ช่างเถอะ แค่คนกลุ่มหนึ่งจะเป็นจะตายเลยออกมาด่าผม ผมแม่*ยังจะไประรานใครได้อีก? ระรานกับปู่เอ็งน่ะสิ!"

ทีมงานคนหนึ่งจ้องกลับตาขวาง "ยังจะด่าคนอีก!"

"จางเย่!" หัวหน้าทีมคนนั้นแทบจะระเบิดอารมณ์ออกมารอมร่อ เขาเป็นหัวหน้าทีมการจัดการแข่งขันเซี่ยงเซิงและละครตลก เป็นผู้ร่วมสร้างแชมเปียนส์ระดับชาติในช่วงเดือนนี้ของทุกๆ ปี ในวงการถือว่าพอมีชื่อเสียง ขนาดดาราทั่วๆ ไปพอพบหน้าเขา มีใครกล้าพูดกับเขาแบบนี้บ้าง? ใครบ้างไม่สุภาพเรียบร้อย? ดาราน่ะอาศัยอะไร? อาศัยชื่อเสียงไง! แล้วชื่อเสียงมาจากไหน? แน่นอนว่าต้องมาจากเวทีการแข่งขัน ดังนั้นดาราทั่วไปจึงไม่กล้ามีเรื่องกับคนในสถานี แต่กับคนแซ่จางตรงหน้านี้กลับไม่ยอมเล่นตามเกม บอกด่าเป็นด่า ไม่ได้เห็นเขาในสายตา!

จางเย่ไม่เห็นเขาในสายตาอยู่แล้ว เขาเป็นคนเท้าเปล่าไม่กลัวต้องสวมรองเท้า เดิมทีก็ถูกบอยคอตถูกแบน ยังมีอะไรต้องกลัวอีก! เกรงใจนายไป นายก็ไม่ได้ทำให้ลูกพี่ได้ออกทีวี อย่างนั้นจะเกรงใจกะผีทำซากไร นายแก่กว่าเท่าไรเชียว!

เริ่มด่ากันขึ้นมาแล้ว

เหยาเจี้ยนไฉรั้งเขา "ช่างเถอะน้องชาย อย่าไปโมโหพวกมันเถอะ"

……

ในอินเทอร์เน็ต

ประกาศของทีมจัดการแข่งขันเซี่ยงเซิงได้ประกาศออกมาแล้วเช่นกัน แจ้งว่าจางเย่กับเหยาเจี้ยนไฉถูกเพิกถอนสิทธิ์ในการแข่ง เมื่อประกาศอกมา แน่นอนว่าทุกคนคาดเดาได้ล่วงหน้า แต่ก็ยังทำให้เกิดความโกรธแค้นในระดับมวลชน!

"ไอ้พวกลูกหลานเต่านั่น!"

"ต่อไปไม่ดูรายการแข่งแม่*แล้ว!"

"จางเย่เล่นได้ยอดเยี่ยม! พวกแกมันตาบอดกันรึไง? แยกแยะดีชั่วไม่ได้เรอะ!"

"คุณค่าของเซี่ยงเซิงอยู่ที่คนดูมีความสุข พวกคุณทำได้ดีมาก! จะให้เซี่ยงเซิงมีรสนิยม ให้มีคติเตือนใจผู้คน? พวกเราแม่*ยังต้องให้พวกคุณมาสอนเรอะ! คิดว่าตัวเองเป็นใครกัน!"

"ยังจะใช้ข้ออ้างว่าชี้นำประชาชน? น่าขำสิ้นดี! ผมว่าพวกทีมงานรายการกับคนในวงการเซี่ยงเซิงนั่นแหละชี้นำประชาชน! ผู้ชมชื่นชอบรายการของจางเย่กับเหยาเจี้ยนไฉกันทั้งนั้น มีแต่พวกคุณที่ไม่ชอบ เท่านั้นยังไม่พอ พวกคุณกลับออกมาเรียกร้องเพิกถอนสิทธิ์การแข่งขันของจางเย่อย่างแข็งขัน หาว่าพวกเขาละเมิดกฎฟ้าทำลายชาติประชาชน! ผมถามหน่อยเถอะ ใครชี้นำประชาชนกันแน่!"

"พวกเราชอบจางเย่สุดๆ เลยนะ!"

"ไหนๆ จางเย่ก็ไม่ได้แข่ง รายการห่วยๆ แบบนี้ไม่ดูก็ได้!"

"ใช่ พวกนายบอยคอตจางเย่? งั้นพวกเราแม่*จะบอยคอตการแข่งขันเซี่ยงเซิง!"

"ถูกต้อง!"

"นับฉันด้วยหนึ่ง!"

แค่ชั่วพริบตา คนที่มาด่าในหน้าเว็บไซต์หลักของการแข่งขันก็มีจำนวนนับไม่ถ้วน!

……

ฝ่ายเวทีการแข่งขัน

ตรงที่นั่งผู้เข้าแข่ง

ชายหนุ่มคนหนึ่งไถโทรศัพท์มือถือ "จางเย่กับเหยาเจี้ยนไฉจบแล้ว ทีมงานประกาศแล้ว"

ชายหนุ่มอีกคนพยักหน้า "เหอๆ ในที่สุดความวุ่นวายก็จบสักที"

นักแสดงเซี่ยงเซิงหน้าใหม่กระซิบกับเพื่อน "จางเย่ลงมาแบบนี้ สายตาที่จับจ้องไปที่พวกเขาก็ต้องหันมองพวกเราแล้วสิ"

เพื่อนร่วมทีมเขาตอบกลับเสียงเบา "ตอนพวกจางเย่อยู่ ผู้ชมหันมองแต่พวกเขา เห็นคะแนนโหวตก็รู้แล้ว มาตอนนี้เขาจบสิ้น คะแนนโหวตพวกนั้นก็ต้องแบ่งมาให้พวกเรา พวกเราคงได้คะแนนเพิ่มขึ้นอีกช่วงใหญ่"

ไร้ผลประโยชน์ยากร่วมทาง เพราะเหตุนี้จึงได้โจมตีจางเย่ อีกทั้งพวกเขาหลายคนก็มีความคิดเช่นนี้ นักแสดงกลุ่มต่อไปขึ้นเวทีแล้ว เป็นศิษย์ทั้งสองของถังต้าจาง จางเสี่ยวหลิวหยวนนั่นเอง แต่ที่ทำให้คาดไม่ถึงก็คือ หลังพิธีกรประกาศชื่อ หน้าเวทีกลับมีคนปรบมือให้แค่ไม่กี่คน เสียงปรบมือเปาะๆ แปะๆ ส่วนใหญ่มาจากคนในวงการเซี่ยงเซิงด้วยกันเอง

ทั้งสองขึ้นเวทีเล่นแล้ว

ทว่าเหล่าผู้ชมกลับมีคนดูแค่ไม่กี่คน พวกเขาลิ้นเสียกันหมดแล้ว ฟังงานของจางเย่กับเหยาเจี้ยนไฉไป ยังจะให้ฟังของคนอื่น? นับว่ายากจะฟังเข้าหู!

ในอินเทอร์เน็ตก็เป็นเช่นเดียวกัน ปราศจากคนดูต่อ

ขณะที่จางเสี่ยวกับหลิวหยวนพูดอยู่บนเวที พวกเขารู้สึกได้ว่าด้านหน้าเวทีนั้น เหล่าผู้ชมใจไม่อยู่กับเนื้อกับตัว หลายคนก้มหน้าเล่นมือถือ หลายคนคุยกันกับเพื่อนฝูงข้างตัว คนที่ตั้งใจฟังเซี่ยงเซิงมีแค่ไม่กี่คน พอจางเสี่ยวตั้งใจปล่อยมุกเด็ดออกมา หวังให้ผู้ชมได้ตอบสนอง ทว่าหน้าเวทีกลับมีคนหัวเราะแค่ไม่กี่คน ทั้งยังเป็นการหัวเราะแบบฝืนเต็มทน ในเมื่อต่างก็มาเล่นเซี่ยงเซิง แต่บรรยากาศที่ได้รับกลับแตกต่างโดยสิ้นเชิง จางเสี่ยวกับหลิวหยวนเห็นดังนั้น ก็พลอยได้รับผลกระทบเต็มเปา พูดจากันติดๆ ขัดๆ แล้ว!

"เป็นอย่างนั้นเอง"

"ดังนั้นแสงจันทร์ ... เอ่อ ดังนั้นแสงตะวัน..."

จางเสี่ยวหลิวหยวนพลาดแล้ว

อาจารย์ของพวกเขา ถังต้าจาง ที่นั่งอยู่หน้าเวที เห็นอย่างนั้น หน้าพลันเคร่งเครียดลงอีก โมโหจนมือไม้สั่น ทำไมถึงเป็นแบบนี้ไปได้? พวกคนดูมันเป็นอะไรกัน! พวกแกไม่เข้าถึงศิลปะหรือยังไง! ลูกศิษย์เขาสองคนเล่นได้ดีกว่าจางเย่มากนัก แต่กลับไม่มีใครฟังเนี่ยนะ!?

อับอายขายหน้าที่สุด!

เหล่าผู้อาวุโสในวงการเซี่ยงเซิงก็หน้าเปลี่ยนสี ไร้แสงเปล่งประกาย!

ทีมงานเห็นเช่นนั้น พลอยนึกกังวลขึ้นมาด้วย นี่คือ...ผู้ชมไม่พอใจ นักแสดงจึงถูกกดดันจนเล่นผิดพลาด แบบนี้จะให้แข่งอะไรลง!

สิบนาทีต่อมา ทีมต่อไปขึ้นเวที

ทีมที่สาม…

ทีมที่สี่…

แต่ว่า สถานการณ์กลับไม่ดึขึ้นเลยสักนิด!

สุดท้ายผู้ชมจำนวนมากก็ชิงลุกออกไปก่อน เสียงพรึ่บๆ พรั่บๆ ในห้องส่งดังระงม ที่กลับบ้านก็กลับบ้าน กินข้าวก็กินข้าว ไม่ดงไม่ดูมันแล้ว!

เหล่าทีมงานหน้าถอดสี เรื่องที่ไม่อยากให้เกิดขึ้นที่สุดได้เกิดขึ้นแล้ว!

เหล่านักแสดงผู้เข้าแข่งขันที่ก่อนหน้านี้ออกมาโวยวายบอยคอตจางเย่ ถอนสิทธิ์การเข้าชมของจางเย่เหล่านั้น ขณะนี้ใจหายวาบ เดิมทีพวกเขาคิดว่าไร้คู่แข่งตัวฉกาจอย่างจางเย่เหยาเจี้ยนไฉไปแล้ว คะแนนของพวกเขาจะได้ออกมาแบ่งกัน ทุกคนจะได้รับคะแนนโหวตเพิ่มขึ้นเป็นจำนวนมาก ดังนั้นเมื่อเห็นว่าปรมาจารย์ในวงการออกมาประณามจางเย่ เข้ามาร่วมออกความเห็นในวงการเซี่ยงเซิง พวกเขาจึงเข้าร่วมขบวนประณามไปด้วย ถ้าขาดจางเย่ไปสักคน พวกเขาย่อมได้รับผลประโยชน์ แต่มาตอนนี้ ความจริงกลับไม่เป็นอย่างที่พวกเขาคิเลยสักนิด

จางเย่ถอนตัวแล้ว แต่ว่าพวกเขากลับไม่ได้ก้าวขึ้นไป ไม่เพียงแต่ได้รับผลกระทบมากยิ่งกว่า ถึงกับถูกเหล่าผู้ชมทอดทิ้ง การด่าที่แลกชีวิตของจางเย่นี้ ถึงกับด่าจนลากพวกเขาลงเหวไปด้วย

จนกระทั่งตอนนี้ที่หลายคนเพิ่งจะทราบความจริง!

เดิมทีแล้วรูปแบบเซี่ยงเซิงของจางเย่นั้นพุ่งทะยานสู่จุดสุดยอด เป็นผลดีต่อวงการอย่างยิ่ง จางเย่ใช้ความสามารถอันน่าอัศจรรย์ใจดึงดูดผู้ชมมาไม่น้อย คนที่เมื่อก่อนไม่เคยฟังเซี่ยงเซิงหรือผิดหวังกับเซี่ยงเซิงไปแล้วต่างถูกฉุดกระชากดึงดูดเข้ามา เพราะกลับมาสนใจศิลปะเซี่ยงเซิงแขนงนี้ ต่างหันมาสนใจพวกเขาเหล่านักแสดงขึ้นมาด้วย กล่าวได้ว่า จางเย่ทำเค้กก้อนใหญ่ ทุกคนก็พลอยได้ร่วมมีส่วนแบ่ง สำหรับวงการเซี่ยงเซิงแล้วนับเป็นเรื่องดีที่สุด เป็นการพัฒนาก้าวกระโดดครั้งใหญ่

ทว่าพวกเขากลับไม่เห็นถึงจุดนี้ ตอนนั้นดันเห็นว่าจางเย่เป็นหนามตำตา จึงเกิดการแตกหักระหว่างจางเย่กับวงการ จุดนี้เหล่าผู้ชมเองก็รู้สึกได้ คราวนี้ แม้แต่ผู้ชมที่ชื่นชอบเซี่ยงเซิงมากๆ ก็ยังทอดทิ้งพวกเขา หันไปเลือกจางเย่

จางเย่ถอนตัวแล้ว เรื่องนี้ไม่กระทบอะไรกับจางเย่อีก เพราะเขาได้รับชื่อเสียง คำชื่นชม และผลงานเขาได้รับการยอมรับจากประชมชนไปเรียบร้อย ที่จางเย่ถอนตัวคราวนี้ กลับสร้างผลกระทบต่อพวกเขาที่เป็นคนในวงการอย่างใหญ่หลวง จางเย่จากไป ก็คล้ายคว้านเนื้อก้อนใหญ่ติดไปด้วย คำให้ศิลปะเซี่ยงเซิงซึ่งเดิมทีก็ไม่ได้เป็นที่นิยมกว้างขวางอยู่แล้วมีผู้ชมลดน้อยถอยลงอีก!

มีคนเปิดทำเนียบคนดังขึ้นมาดูหลังจากนั้น ต่างก็พบความจริงที่ชวนสะทกสะท้อน ไม่ใช่เพียงการคาดเดา ทว่าข้อมูลจริงกำลังแสดงให้เห็นตรงหน้าอยู่โทนโท่!

ถังต้าจางตกอันดับแล้ว ก่อนหน้านี้เขาเป็นอันดับหนึ่งของทำเนียบระดับ D กำลังจะทะลุเข้าระดับ C แต่ตอนนี้ เขาร่วงลงมาอยู่ที่อันดับห้า ร่วงลงมาถึงสี่อันดับ!

ปรมาจารย์ฉีเหวินเสียงแห่งวงการเซี่ยงเซิงก็ร่วงหล่นเช่นกัน เขามีชื่อเสียง มีอาวุโสไม่น้อย แต่นั่นก็เป็นเรื่องก่อนหน้า ตอนนี้เขาไม่ได้เล่นเซี่ยงเซิงอีก จึงร่วงหล่นไปแถวหน้าของทำเนียบระดับ E อยู่นานแล้ว แถมเรื่องที่เกิดขึ้นคราวนี้ก็มาจากผลงานชิ้นเดียวของจางเย่ ทำให้ชื่อเสียงของฉีเหวินเสียงร่วงหล่นอีกช่วงใหญ่ คนให้ความสนใจยิ่งน้อยลง จนดิ่งไปอยู่กลางกลุ่ม E แล้ว!

ยังมีเหล่านักแสดงในกระแส ยังมีเหล่าผู้เข้าแข่งขัน แม้แต่หน้าใหม่ ที่ร่วงดิ่งลงมาไม่ต่างกัน!

ชื่อเสียงที่สั่งสมมาของวงการเซี่ยงเซิงหดหาย!

เป็นสิ่งที่ใครก็ไม่คาดคิดมาก่อน!

ส่วนทางฝ่ายจางเย่เหยาเจี้ยนไฉน่ะเหรอ? ตั้งแต่เริ่มเล่นรอบแรก พวกเขาก็เริ่มสะสมค่าชื่อเสียงได้ มาถึงรอบสอง มาถึงรอบสามที่เพิ่งจบไป ก็ไม่ได้เป็นอันดับสองนับจากท้ายอีกแล้ว จางเย่จากตำแหน่งรั้งท้ายในกลุ่ม C ด้วยการแข่งรอบที่สาม ทำให้ชื่อเสียงเขาพุ่งทะยานถึงกลางกลุ่ม C ไปเรียบร้อย ไม่ใช่แค่กลางค่อนล่าง แต่เป็นกลางค่อนไปด้านบน คะแนนสูงกว่ารายชื่ออันดับถัดไปตั้งช่วงตัว เรื่องนี้ทำให้คนที่เห็นต้องสะท้านสะเทือนใจ เห็นความไวเช่นนี้ หากเขาพยายามอีกหน่อย เป้าหมายที่จะเข้าระดับ B ในปีนี้ก็ไม่ต้องใช้เวลาถึงปีหรอก แค่สักกลางปีก็มีโอกาสแล้ว แน่นอนว่า หากการแบนของเขาถูกยกเลิกซะก่อน หากไม่ก็หมดโอกาสได้

คราวนี้จางเย่ได้รับความนิยมอย่างโถมกระหน่ำ ระดับ C กับ D กับ E นั้นนับว่าแตกต่างกันเป็นที่สุด แต่ละชั้นระดับมีจำนวนดาราน้อยลงเรื่อยๆ และทุกระดับมีจำนวนที่แน่นอน ยิ่งไต่ขึ้นไปจะยิ่งยากขึ้นเรื่อยๆ จางเย่เดิมทีก็เคยกระโดดจากปลายแถวของระดับ D ขึ้นมากลางแถว ทว่าสำหรับจากปลายแถวระดับ C ขึ้นมากลางแถวนี้ นับเป็นเรื่องที่แตกต่างกันโดยสิ้นเชิง!

ทำไมถึงขึ้นมาได้สูงขนาดนี้?

ก็เพราะผู้ชมนี่เอง

ก่อนหน้านี้ จางเย่บรรยายเรื่องสามก๊ก บรรยายหอแดง แต่งกลอนกวี เขียนกลอนคู่ ทำนิยายลี้ลับ เล่านิทาน บลาๆๆ แต่ละอย่างล้วนแล้วแต่เป็นศิลปะที่มีผู้สนใจเป็นจำนวนน้อย คนเข้ามาให้ความสนใจมีไม่มากนัก แม้จะได้รับการบอกเล่าเป็นอย่างดี แต่ก็ไม่ใช่ทุกคนจะเข้ามาดู อย่างเช่นทอล์คโชว์ ต่อให้เป็นโลกใบเดิมของเขา ทอล์คโชว์ในประเทศก็ยังพัฒนาไปไม่ถึงจุดสุดยอด ยังไม่อาจทำให้คนส่วนใหญ่ยอมรับ ยิ่งเป็นในโลกที่ไม่เคยมีทอล์คโชว์ปรากฏขึ้นมาก่อน หากคิดจะทำออกมาให้ได้ มีแต่ต้องทำไปทีละก้าว ดังนั้นตั้งแต่จางเย่ออกเดินทาง ค่าชื่อเสียงความนิยมมีแต่ค่อยๆ สะสมไปทีละขั้นทีละก้าว เรื่องที่จะให้ดังในชั่วข้ามคืนนั้น ตอนนี้ถือว่าเป็นไปได้ยาก

อย่างไรก็ตาม กับเซี่ยงเซิงในครั้งนี้ ทำให้จางเย่ดังระเบิดเถิดเทิงตั้งครั้งหนึ่ง!

ด้วยคำสั่งแบนที่สี่สิบสาม และการเข้าแข่งขันของจางเย่ กลายเป็นตัวจุดความสนใจ ก่อเกิดเป็นความคาดหวังอย่างหนึ่งขึ้นมาในสายตาของผู้ชมจำนวนมากมายนับไม่ถ้วน แม้ว่าเซี่ยงเซิงจะไม่เป็นที่นิยมสักเท่าไร แต่พอมีฐานคนดูไม่น้อยที่ให้ความสนใจต่อการแข่งขันระดับประเทศ โดยเฉพาะในโลกนี้ที่ได้รับการถ่ายทอดสดทุกครั้ง จึงเป็นตลาดที่ไม่เล็ก อีกทั้งจางเย่ยกเอาผลงานของกัวเต๋อกังออกมานำเสนอ ไม่ว่าจะมุกนั่นมุกนี่ออกมาใช้ร่วมด่า ทำให้ได้รับความนิยมและดึงดูดใจผู้คนได้หลากหลาย กลายเป็นเรื่องที่อยู่เหนือการคาดเดา!

ดังนั้นในที่สุด ชื่อเสียงของจางเย่ก็เพิ่มขึ้นอย่างพุ่งทะยานอีกครั้ง เข้าไปใกล้ทำเนียบระดับ B ที่ฝันถึงมากขึ้นเรื่อยๆ นับเป็นเรื่องที่กาละฟ้าชัยภูมิดินคนประสาน[1] ไม่ใช่มีเพียงแต่ผลงานชั้นดีแล้วจะทำได้ อย่างกัวเต๋อกังในโลกของเขานั้น กว่าจะค่อยๆ ไต่ระดับจากนักแสดงไร้ชื่อเสียงขึ้นสู่ยอดของวงการ คุณกัวใช้เวลาไปสิบกว่าปี แต่จางเย่ใช้เวลาแค่สามวัน น้อยเสียยิ่งกว่าน้อย เขาคงมีทั้งความสามารถและโชคชะตาจริงๆ

สำหรับเหยาเจี้ยนไฉ เขาเองก็เลื่อนอันดับอย่างพุ่งทะยานเหมือนกัน เหล่าเหยาขึ้นมาถึงกลุ่มผู้นำของระดับ D แล้ว ห่างจากระดับ C อีกไม่มาก!

……

คนบนเวยป๋อจำนวนมากได้เห็นสถิตินี้แล้วเช่นกัน

"โว้ว!"

"อาจารย์จางอันดับสูงลิ่วเลย!"

"เหย*! ทำไมมากขนาดนั้นฟะ?"

"นี่คือกำลังพุ่งเข้าทำเนียบระดับ B เต็มกำลังเลยนี่หว่า!"

"เฒ่าเหยาเองก็ไม่เลว สองพี่น้องนี่ได้ค่าชื่อเสียงไปไม่น้อย ถึงจะถูกตัดสิทธิ์การเข้าแข่งขัน แต่ก็ฟันกำไรไปมากโข!"

"นัยน์ตาผู้ชมเห็นกระจ่างเว้ย พวกนายดูพวกถังต้าจางกับนักเซี่ยงเซิงและผู้เข้าแข่งขันคนอื่นๆ สิ เหอๆ ค่าชื่อเสียงตกอีกแล้ว! สมน้ำหน้า!"

"ผู้ชมไม่โง่หรอกนะ! แยกแยะดีเลวได้อยู่!"

หลังจากนั้นไม่นาน สัญญาณการถ่ายทอดสดก็โดนตัดกะทันหัน!

คนดูหลายคนไม่ทันได้ตั้งตัว "เอ๋? สัญญาณตัดเหรอ? มีปัญหาอีกแล้ว?"

จากนั้นไม่นาน มีประกาศคำสั่งออกมาจาก SARFT แจ้งว่าให้หยุดการแข่งขันเซี่ยงเซิงระดับประเทศของปีนี้ในทันที การถ่ายทอดรายการจึงต้องหยุดลงกะทันหัน!

"ระงับการถ่ายทอดสด?"

"อะไรน่ะ?"

"ฮ่าๆๆ! ยอดเยี่ยม!"

"ให้พวกมันด่าอาจารย์จางไปสิ!"

"หยุดได้ดี! จางเย่ไม่เล่นต่อ พวกนายไม่ว่าใครก็อย่าหวังได้เล่นเลย!"

ชาวเน็ตล้วนยินดีในคราวเคราะห์!

CCTV 11 กับทั้งวงการเซี่ยงเซิงรู้สึกเหมือนฟ้าผ่ากลางวันแสกๆ พวกเขาล้วนแต่ต้องตกตะลึง รายการเพิ่งจะเริ่ม เพิ่งจะรอบคัดเลือกเองนะ! ระงับ? ระงับการแข่ง? พวกเขาทราบว่า เบื้องบนไม่ยอมทนอีกต่อไป เป็นเพราะพวกเขาเผยแพร่ภาพของดาราผู้กระทำผิดซ้ำแล้วซ้ำเล่าจนกลายเป็นเรื่องใหญ่!

หัวหน้าทีมที่เพิ่งจะด่าจางเย่ไปเมื่อครู่หย่อนก้นลงด้วยความสิ้นหวัง!

จางเสี่ยวหลิวหยวนและผู้เข้าแข่งขันคนอื่นหดหู่เสียใจ จัดการจางเย่ไปแล้ว ที่คิดว่าจะได้ส่วนแบ่งค่าชื่อเสียงกลับไม่ได้ตกมาถึงพวกเขา มาตอนนี้ พวกเขาแม้แต่โอกาสเข้าแข่งขันยังไม่มี เช่นนี้ไม่ต่างกับฟ้าฟาดลงกลางใจ แต่ละคนใกล้จะคลุ้มคลั่งแล้ว!

ที่ใกล้บ้าไปแล้วคือถังต้าจาง คราวนี้เขาหวังจะข้ามเข้าทำเนียบระดับ C ให้ได้ กลายเป็นว่าทุกครั้งต้องถูกจางเย่ผลักกลับลงมา ตอนนี้ใกล้เข้ารอบตัดสิน ถังต้าจางซึ่งรับหน้าที่เป็นกรรมการในรอบต่อไปก็จะได้ออกทีวี แต่ตอนนี้ โอกาสเข้าร่วมการแข่งขันก็ไม่มีแล้ว? แม้แต่โอกาสออกหน้ากล้องถ่ายทอดสดยังไม่มี?

จางเย่!

ทั้งหมดนี้เป็นเพราะจางเย่!

มาถึงตอนนี้ ทุกคนล้วนแต่คิดถึงชื่อของดาวไม้กวาดตนนี้!

ในวันนี้

เหล่าผู้เข้าแข่งขันเซี่ยงเซิงล้วนเจ็บปวด!

คนในวงการเซี่ยงเซิงต้องเจ็บปวด!

======================

[1] กาละฟ้าชัยภูมิดินคนประสาน เป็นคำเปรียบเปรย หมายถึง ทุกอย่างพร้อมใจกัน ล้วนเป็นใจ

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./100.md)