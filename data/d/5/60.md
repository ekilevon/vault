##บทที่ 460 : ตกอับ!
หอ*หั*!

ทำไมแม่*มีชื่อฉันวะ!?

บอกว่าแบนก็แบนดื้อๆ เหรอ?

จางเย่ตาค้างขณะดูประกาศแบนที่ร้ายแรงที่สุดในประวัติศาสตร์ เขาไม่อยากจะเชื่อ! กดรีเฟรชอีกครั้ง คิดว่าทาง SARFT ประกาศผิดพลาด แต่ผลยังคงเป็นอย่างเดิม ชื่อของจากเย่อยู่ในเอกสารประกาศ ‘ประกาศิตแบน’ นี้พอปรากฏ พลันถูกบรรดาเว็บไซต์และสื่ออินเทอร์เน็ตเสนอข่าวกันใหญ่โต ฉะนั้นไม่มีทางผิดพลาดได้ ไม่ว่าใครที่เห็นต่างต้องตกตะลึงกับประกาศฉบับที่ 43 ของ SARFT เช่นกัน!

"เหี้ยมมาก!"

"นี่...นี่เอาจริงดิ?"

"เว*เอ๊ย ตั้งใจลงดาบใช่ไหม?"

"ต้องเข้มงวดขนาดนี้เลยเหรอ?"

"ท่าทางคนดังพวกนี้ต่อไปคงไม่โชคดีแล้วล่ะ!"

"เฉินหงหลังหยุดยาเพิ่งจะได้เงยหน้าอ้าปาก เฮ้อ คราวนี้โดนกดกลับไปที่เดิมอีกแล้ว แต่ยังไงฉันก็ไม่ได้ชอบเขาล่ะนะ แบนก็แบนไปเถอะ"

"SARFT คราวนี้ทำใจดำสั่งแบนแน่ะ"

"ร้ายกาจมาก ก่อนหน้านี้ไม่มีข่าวหลุดมาสักแอะ ออกมาทีก็เอาเรื่องเลย เรื่องนี่ทำวงการสะท้านเลยนะนี่!"

"หลีเฉียงไม่ใช่ว่าเพิ่งถ่ายหนังเสร็จเหรอ? ท่าทางจากประกาศฉบับนี้ หนังเรื่องนี้คงไม่ได้ออกอากาศแหงๆ ยกเว้นจะลบฉากของเขาออก ป่านนี้ทางผู้กำกับโปรดิวเซอร์ไม่คร่ำครวญอกแตกตายแล้วเรอะ หลีเฉียงเป็นตัวละครรองฝ่ายชายเชียวนะ แถมปรากฏตัวแทบทุกฉาก จะลบไปได้ยังไงกัน? ท่าทางทุกคนคงโดนเขาลากลงบ่อแล้ว หนังเรื่องนี้ฉันคาดหวังมากด้วย บริษัทขาดทุนครั้งใหญ่แล้วล่ะ!"

"ไม่อยากจะเชื่อเลย สั่งแบนจริงๆ เหรอ?"

"นี่มันนโยบายที่ไม่ประนีประนอมชัดๆ!"

"ให้ศิลปินที่พฤติกรรมไม่เหมาะสมหายไปจากหน้าจอ?"

ไม่ว่าจะเป็นสื่อหรือประชาชนคนธรรมดา หลังได้ข่าวเรื่องประกาศฉบับที่สี่สิบสามนี้ ทุกคนต่างไม่อยากจะเชื่อ ทางวงการบันเทิงจีนพัฒนาได้หลายสิบปี ยังไม่เคยมีประกาศของ SARFT ที่ร้ายแรงขนาดนี้มาก่อน ประกาศสั่งลงมาอย่างกะทันหัน ไม่มีใครทันได้ตอบรับ แม้จะมีข่าวเปรยๆ มาว่าจะมีนโยบายใหม่ แต่ไม่มีใครคิดเลยว่าจะเป็นเช่นนี้ ไม่มีใครคิดว่าจะเข้มงวดขนาดนี้!

ทุกคนไม่มีใครทันได้เตรียมตัว!

ถึงกับบอกได้ว่าคนเดียวที่ยังพอได้เตรียมตัวคือจางเย่ เพราะคำสั่งที่สี่สิบสามนี้ เหมือนกับคำสั่งที่หนึ่งร้อยของ SARFT ในโลกใบเดิมมาก แตกต่างกันเพียงรายละเอียดเล็กๆ น้อยๆ แต่ว่าหลักใหญ่ใจความยังคงเป็นเช่นเดิม จางเย่ผ่านช่วงเวลาที่วงการบันเทิงต้องสั่นสะท้านในตอนนั้นมาแล้ว ทั้งคุณหวง เสี่ยวเคอ เสี่ยวฝาง คุณอิ่นเอย ต่างก็ขึ้นรายชื่อนี้กันทั้งสิ้น! ไม่ใช่จางเย่ไม่ทันได้เตรียมตัว เพราะเขาทราบว่าเหล่าดาราที่กระทำผิดมาก่อนหน้าล้วนแต่ถูกแบนพร้อมๆ กัน ในฐานะบุคคลสาธารณะ คุณย่อมต้องเป็นตัวอย่างให้สังคม ไม่อย่างนั้นด้วยชื่อเสียงและฐานะในสายตาประชาชน หากกระทำผิดอย่างค้ายาหรือค้าประเวณี ย่อมสร้างค่านิยมผิดๆ ให้กับเด็กๆ ด้วย ดังนั้นคำสั่งที่สี่สิบสามนี้ถือเป็นสิ่งที่เขายังพอรับได้อยู่!

แต่ที่เขาไม่เข้าใจก็คือ ในเอกสารนี้ทำไมแม่*มันถึงได้มีชื่อของนายท่านผู้นี้ด้วยล่ะเว้ย? ฉันไปรังควาญพวกนายตอนไหนวะ!

เล่นยา?

เล่นกะน้องสาวเอ็งน่ะสิ!

ค้าประเวณี?

ค้ากะน้องสาวเอ็งน่ะสิ!

เรื่องพวกนี้เกี่ยวอะไรกับฉันบ้างวะเนี่ย?

จางเย่ทราบว่าตัวเองที่ขึ้นชื่อของศิลปินที่กระทำผิดก็พอมีสาเหตุเล็กน้อย คือข้อความในครึ่งท่อนหลังว่า --- ใช้สารเสพติด ค้าประเวณี หรือความผิดอาญาอื่นๆ ซึ่งตรงความผิดอาญาตรงนี้เอง ที่จางเย่ครั้งนั้นลงมือเตะอีอันอ๊กกับเหล่าบอดี้การ์ดจนกระเด็น ยังรวมไปถึงเจ้าหน้าที่รักษาความปลอดภัยอีกคน ถึงแม้สุดท้ายเขาจะถูกจองจำโดยฝ่ายรักษาความปลอดภัยแล้ว เขาก็ยังนับว่าเป็นต้นตอความชั่วร้าย หรือเรื่องที่เขาด่าเกาหลีในทอล์คโชว์ เอากลอนและบทความเขียนมาด่าคนนั้นก็ยังเป็นเหตุได้เช่นกัน!

ด่าคน?

ทำร้ายคน?

กะอีเรื่องแค่กระผีกเดียวเนี่ยนะ?

ไม่คิดเลยเรอะว่าฉันจะไปด่าคนทำบ้าอะไรน่ะ!

พวกคุณไม่พูดหน่อยเรอะว่าลูกพี่ไปทำร้ายคนทำไมน่ะ!

ก็แค่เรื่องที่รายการคืนส่งปี ถ้าทาง CCTV ส่งคนมาควบคุมสถานการณ์ ถ้าอีอันอ๊กยอมพยุงแฟนคลับขึ้นมาขอโทษ เขายังจะต้องลุกขึ้นยืนหยัดอีกหรือ? อ๋อ หรือว่าที่เขาลุกขึ้นยืนหยัดแทนคนธรรมดา ช่วยรักษาเกียรติยศของวงการบันเทิงในประเทศ ทั้งยังลงทุนลอบเข้าไปแฮ็กอินเทอร์เน็ตฝั่งเกาหลีจนกลายเป็นคนมีค่าหัวนั้นผิด? ถึงจะทำทุกอย่างด้วยความตั้งใจ แต่ว่าเรื่องมันก็ผ่านไปแล้ว จำเป็นจะต้องมาแทงลูกพี่ซ้ำอีกมีดหรือไง?

รับไม่ได้!

จางเย่โกรธจนแทบจะสบถออกมา!

ไม่ใช่ว่าเขาไม่เคยโดนแบนมาก่อน ครั้งก่อนในเซี่ยงไฮ้ รายการเขาก็เคยโดน SARFT เซี่ยงไฮ้แบนมาแล้ว เพียงแต่คำสั่งที่สี่สิบสามนี้แตกต่างออกไป ไม่ใช่แค่สั่งแบนรายการเขารายการสองรายการ แต่นี่คือคำสั่งแบนเต็มขั้น ไม่เหลือทางรอดให้เขาสักทาง!

แต่แม้จางเย่จะรับไม่ได้ เขาก็ได้แต่ยอมรับว่าที่เขาไปเตะอีอันอ๊กนั้นออกจะเกินไปบ้าง มากจนเขาอาจละเมิดกฎหมาย และอาจเป็นเหตุให้เขาต้องขึ้นรายชื่อแบน ตอนนี้ แม้ว่าเขาจะไม่พอใจนัก เขาก็พูดอะไรไม่ได้!

โกรธแล้วนะ!

นี่จะบีบลูกพี่ให้ถึงทางตันกันชัดๆ!


……


ในเน็ต

นักท่องเน็ตจำนวนมากพบเรื่องนี้แล้ว

"หา!"

"จางเย่?"

"คนที่ยี่สิบแปดทำไมเป็นชื่อจางเย่ล่ะ?"

"ลงผิดรึเปล่า? มีคนอื่นชื่อจางเย่ไหม?"

"ไม่มั้ง ชื่ออาจารย์จางถึงในคนทั่วไปจะมีชื่อซ้ำ แต่ในวงการบันเทิง ดูเหมือนจะมีจางเย่แค่คนเดียวนะ!"

"จางเย่ขึ้นชื่อเป็นผู้ทำผิดความผิดด้วย? เป็นไปไม่ได้มั้ง!"

"เชี่*! จริงรึเปล่าเนี่ย? หา! จริงด้วย! มีชื่อจางเย่จริงๆ! มีเพื่อนเขาที่ชื่อเหยาเจี้ยนไฉด้วย! ลูกพี่สองคนนี้ทำไมโดนขึ้นชื่อกับเขาเนี่ย!?"

"เชี่*! เรื่องอะไรกันนะ่!"

"แบนอาจารย์จางอีกแล้ว?"

"คราวนี้มีอาจารย์จางเย่ไปเกี่ยวอะไรกะผีด้วยวะ?"

"รู้แล้ว! จางเย่ไปทำร้ายอีอันอ๊กไง คราวนี้เลยโดนขึ้นชื่อไปด้วย!"

"เรื่องนี้เป็นเรื่องบ้าบออะไรกัน! ไม่มีอะไรจะหาเรื่องกันแล้วเหรอ? ฉันยังคิดว่าเอกสารชิ้นนี้ออกมาแล้ววงการจะได้จัดระเบียบบ้าง แต่ไปจัดระเบียบจางเย่ได้ไง! จางเย่เป็นหนึ่งในไม่กี่คนที่กล้าพูดกล้าทำในวงการนี้นะ!"

"หรือว่าเป็นครั้งก่อนตอนงานแถลงข่าวของ SARFT เซี่ยงไฮ้ กลอน ‘คำตอบ’ ของอาจารย์จางเย่น่ะนับว่าด่าคนได้...ร้ายกาจและมีความหมายเสียดสีเกินไปนะ!"

"เธอว่าเช็กบิลงั้นเหรอ?"

"ฉันแค่พูดมั่วๆ นะ พวกนายไม่ต้องฟังก็ได้ อ่อ ฉันว่าฉันไม่กล้าพูดแล้วล่ะ ขนาดจางเย่มีแต่แฟนคลับสนับสนุนกันขนาดนี้ยังถูกแบน ฉันยิงคิดยิ่งรู้สึกว่าความจริงแล้วเรื่องนี้มัน...เอ่อ ไม่พูดดีกว่า"

"บัดซบ! หน้าด้านเกินไปแล้ว!"

"อาจารย์จางสู้ๆ! พวกเรายืนข้างคุณ!"

"ใช่! อาจารย์จางสู้ๆ! ต้องมีทางออกแน่นอน!"

"ทางออกบ้าอะไรกัน จางเย่น่ะทำตัวเองชัดๆ เป็นตัวป่วนในวงการบันเทิง ชื่อเสียงก็ย่ำแย่มาสักพักแล้ว ใครบ้างไม่รู้เรื่องนี้น่ะ ถึงเขาจะค้านการแบนครั้งนี้ไม่ได้ การกระทำบางอย่างของเขาก็นับเป็นตัวอย่างที่ไม่ดีจริงๆ ในเมื่อวงการบันเทิงเป็นไปถึงขั้นนี้ ทำไมเขาถึงไม่สมควรโดนแบนให้วงการได้ล้างทำความสะอาดแล้วเกิดใหม่กัน?"

"ฉันเห็นจางเย่ขัดตามานานแล้ว ปืนยิงนกที่เสนอหน้า เขาแส่หาที่เองทั้งนั้น"

"สองเม้นต์บนบัดซบ! บอกฉันหน่อยว่าการกระทำไหนของอาจารย์จางเป็นตัวอย่างไม่ดีกัน? เห็นคนในชาติถูกคนผลักแล้วตัวการไม่แม้แต่จะขอโทษ? ถ้าตามที่เอ็งคิด ทุกคนก็ต้องปล่อยวางแล้วไม่ต้องทำอะไร? อย่างนั้นสิ? อาจารย์จางยืนหยัดเพื่อคนธรรมดาอย่างเราแล้วดันมาหาว่าเป็นตัวอย่างไม่ดี? ตรรกะบ้าอะไรกัน! อาจารย์จางทำร้ายคนอื่นมันผิดกฎหมายก็จริง แต่ว่าก็โดนตำรวจจับไปแล้วนั่นไง แค่หาความยุติธรรมให้คนทั่วไป เขาก็ต้องจ่ายออกไปแบบนี้! แล้วยังจะมาเอาอะไรอีก? ต้องใจดำกันขนาดนี้? ถ้าเป็นแบบนี้ ต่อไปใครจะกล้ายืนท้าความอยุติธรรมอีก?"

"ใช่ ฉันเห็นด้วยกับเรื่องแบนคนพวกนี้ ค้ายาเอง ค้าประเวณีเอย นั่นน่ะถูกแล้ว! แต่แบนจางเย่ทำไม! ฉันเคยเข้าร่วมรายการในห้องส่งของจางเย่ทอล์คโชว์ อาจารย์จางน่ะน่ารักมากเลยนะ!"

"เว*เอ๊*! โมโหแล้วนะ! ฉันเป็นผู้โดยสารคนหนึ่งที่อยู่ในเครื่องบินลำที่โดนจี้! อาจารย์จางเสี่ยงชีวิตจัดการอาชญากร วิ่งเข้าไปบังคับเครื่องให้ลงจอดได้ในห้องควบคุม ช่วยชีวิตทุกคนไว้! จะไม่ชื่นชมฮีโร่ก็ไม่เป็นไร แต่จำเป็นต้องฆ่าแกงกันขนาดนี้? นี่มันบีบกันเกินไปแล้ว ฉันว่าชีวิตนี้ไร้ความหวังสุดๆ แล้ว!"

เดือดอีกแล้ว!

มีทั้งคนที่ร้องแทนจางเย่ มีทั้งคนที่มาถมหินลงบ่อ!

แต่ไม่ว่าจะมีมุมมองเช่นใด ในขณะนี้ทุกคนคิดเหมือนกันอย่างหนึ่ง -- ทั้งยี่สิบเก้าคนนี้จบสิ้นแล้ว!

จางเย่จบสิ้นแล้ว!

ไม่มีทางพลิกฟื้นได้อีก!


……


ที่บ้าน

คนที่ทราบเรื่องก็คิดเช่นกัน

กริ๊งๆๆ แม่เขาโทรมาทันที พอรับก็ถาม "ลูก! เรื่องอะไรกันน่ะ! เรื่องที่แม่ได้ยินมาจริงหรือเปล่า? แบนลูกเหรอ?"

จางเย่ได้แต่ส่งเสียงเจื่อนๆ "จริงๆ"

แม่เขาทั้งขุ่นแค้นทั้งกระวนกระวาย "ทำไมกัน! นี่มันข่มเหงกันเกินไปแล้ว! งั้นลูกจะทำยังไงต่อ? มีวิธีอื่นอีกไหม?"

"ไม่มี" จางเย่กล่าว "ผมก็ไม่รู้เหมือนกัน แม่อย่าเพิ่งอะไรเลย ผมจัดการเอง แม่กับพ่อช่วยพูดกับญาติๆ ให้หน่อย อย่าใหคนอื่นกังวล ผมไม่กลับบ้านก่อนแล้วกันนะช่วงนี้"

แม่ปลอบใจ "ลูกหาทางแก้ดูแล้วกัน ไม่ไหวก็กลับมาบ้านนะ ปีนี้ลูกก็หาเงินได้ไม่น้อย เอามาทำการค้าเล็กๆ น้อยๆ ทำไมจะไม่ไหวกัน! กลัวไม่มีกินเรอะ! พวกเรายังต้องไปพึ่งพวกนั้นด้วยเหรอไง!"

จางเย่หัวเราะฝืนๆ "รู้แล้วครับแม่"

วิธีแก้ไข?

มีวิธีแก้ไขอะไรกันล่ะ!

คนอื่นยังไม่คุ้นเคยกับคำสั่งนี้ แต่จางเย่ชัดเจนยิ่ง เขาทราบว่าเขาไม่มีทางหวนกลับมาได้อีก เขาทำรายการอะไรต่อไม่ได้ -- ถึงทำได้ก็ออกอากาศไม่ได้ ไปแสดงหนังก็ไม่ได้ -- ถึงทำได้ก็ออกอากาศไม่ได้! เขาเขียนนิยายไม่ได้ -- ถึงเขียนได้ก็ตีพิมพ์ไม่ได้! เพราะคำสั่งแบนนี้ อาจจะกระทบต่อชั้นเรียนของเขาในมหาวิทยาลัยปักกิ่งเสียด้วยซ้ำ ทุกอย่างที่เขาทำได้ล้วนถูกกดดันต่อแต่นี้ไป ถึงกับบอกได้ว่างานเขาในวงการบันเทิงนั้นจบสิ้นแล้ว!

กลางดึก เขาก็ยังคงครุ่นคิดไม่หยุด คิดถึงว่าก่อนนี้ยังหาว่าจะเขียนนิยายทำรายการหรือทำเพลงดี ยังจะเลือกมากได้ มาตอนนี้ อะไรก็ไม่ได้แล้ว! คิดจะทำก็ไม่สำเร็จแล้วล่ะ!

จางเย่รู้สึกว่า ถ้าเกิดชีวิตคนคือนิยายเรื่องหนึ่ง ถ้าในนิยายเรื่องนี้มีเขาเป็นพระเอกแล้ว อย่างนั้นนิยายมาถึงตรงนี้ ย่อมชัดเจนว่าคงจบไม่ลง ไม่ก็จบได้ย่ำแย่ที่สุดแล้ว!





*-*-*-*-*-*-*-*-*-*-*-*-*-*-*-*




[Go To Next Chapter]( ./61.md)