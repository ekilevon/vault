##บทที่ 463 : เส้นทางชีวิตอยู่หนใด?
ตกบ่าย

เหล่าสหายที่เป็นห่วงจางเย่มีทั้งโทรหาและส่งข้อความมา

ติ๊ดๆๆ

ต่งซานซานส่งข้อความมาสั้นๆ : สู้ๆ นะ!

จางเย่ตอบกลับ : วางใจเถอะ เพื่อนเก่าเธอยังดีอยู่

ต่งซานซาน : งั้นก็ดีแล้ว ฉันกำลังเป็นห่วง ก็แค่พักงานในวงการบันเทิงเอง อย่าคิดมากเลย ด้วยความสามารถนาย มีอะไรที่ทำไม่ได้บ้าง หืม?

จางเย่ : เหอๆ ค่อยว่ากันนะ


……


พี่ดาบยักษ์โทรมา

"อาจารย์จาง"

"อ๊ะ เจ้าหน้าที่ฟ่าน"

"จะให้ฉันช่วยจัดการพวกนั้นให้ไหม?"

"ไม่ต้องหรอก ความตั้งใจดีผมรับไว้ เรื่องของผม ผมขอลงมือเองแล้วกัน"

"ก็ได้ ฟังเสียงคุณแล้วไม่เลว ฉันค่อยวางใจได้หน่อยค่ะ มีอะไรก็บอกสักคำ เจ๊ดาบยักษ์ฟ่านของคุณกำลังคันไม้คันมือเชียวล่ะ!"

"ขอบคุณมากครับ"


……


จ้าวกั๋วโจวหัวหน้างานเก่าเขาเป็นอีกคนที่โทรมาหา

"จางน้อย ฉันถามมาให้เธอแล้ว เรื่องนโยบายรอบนี้ท่าจะหนักหนาอยู่ คงยังไม่มีข่าวยกเลิกในเร็วๆนี้แน่ ถ้ามีข่าว เธอต้องเป็นคนแรกที่ถูกยกเลิกการแบนแน่นอน เพราะความผิดเธอเบาที่สุด ความจริงไม่นับเป็นอะไรเสียด้วยซ้ำ ช่วงนี้เธอก็เฉยๆ ไปก่อน อย่าสร้างความวุ่นวายอะไรล่ะ ไม่แน่ว่าอีกปีสองปีก็หมดเรื่องของเธอแล้ว"

"ขอบคุณที่เป็นห่วงนะครับ ฮ่าๆ"

"ยังหัวเราะได้ ดีล่ะๆ"

"ถ้าไม่หัวเราะจะให้ผมทำยังไงล่ะครับ? คลื่นลมผมผ่านมาหมดแล้ว ปีหนึ่งนี่ ผมไม่เคยโดนอะไรมาบ้างล่ะจริงไหมครับ ชินแล้วล่ะ เรื่องแค่นี้เอง"

"เธอยังคิดแบบนี้ได้ นับว่าไม่เลวๆ"


……


คุณย่าจางเสียโทรมาหาเขาเช่นกัน

"จางน้อยเอ๊ย ทางฉันมีงานทำ เป็นงานด้านดนตรี เธอจะมาเป็นรองผู้จัดการชั่วคราวที่นี่ก็ได้นะ ให้ปีละแปดแสน"

"คุณย่าจาง ขอบคุณมากครับ ความเป็นห่วงผมขอรับไว้ แต่งานหลังเวทีผมไม่สนใจจริงๆ อีกอย่างผมไม่ค่อยรู้เรื่องดนตรีสักเท่าไรด้วย ช่วยอะไรคุณย่าจางไม่ได้หรอกครับ"

"ที่เปล่งประกายได้ ไม่จำเป็นต้องยืนหน้าเวทีหรอกนะ"

"ผมยังไม่ได้คิดเรื่องนี้จริงๆ ครับ"

"อย่าคิดมากล่ะ เรื่องเกิดขึ้นแล้วก็ได้แต่รับไว้ หลายวันนี้ก็ออกไปข้างนอกให้สบายใจ อย่าจมอยู่แต่กับบ้าน"

"ครับ ผมทราบแล้ว"


……


จากนั้นเป็นดาราตลกฉือซิ่วฟาง

"ฮ่าๆ น้าฉือ ผมไม่เป็นไรครับ ทำให้ดาราอาวุโสต้องมาเป็นกังวลแบบนี้ผมเกรงใจจริงๆ"

"ไม่เป็นไรแน่นะ?"

"คุณฟังเหมือนผมมีอะไรไหมล่ะครับ?"

"ฟังน่ะไม่เหมือน แต่ก็อดห่วงไม่ได้ เธอน่ะ ถึงเราจะเคยพบหน้ากันครั้งเดียว คุยกันแค่ครั้งเดียว แต่ฉันก็พอรู้จักเธออยู่บ้าง เด็กอย่างเธอมันดื้อ คราวนี้เรื่องใหญ่แบบนี้ ฉันเลยกลัวคราวนี้เธอจะคิดสั้น นั่งคิดอยู่นานกว่าจะโทรหาสักรอบ เอาล่ะ ทีนี้ฉันจะได้สบายใจขึ้นมาหน่อย เอ้อ อย่าหาว่าฉันพูดมากเลยนะ มองโลกในแง่บวก เงยหน้ามองอนาคตไว้ แค่นี้ก็พอ ดูแลตัวเองล่ะ"

"ขอบคุณมากครับน้าฉือ"


……


ประตูเปิดออกทันควัน

เหราอ้ายหมิ่นเปิดกระตูเข้ามาด้วยกุญแจส่วนตัว ไม่เคาะประตูสักนิด เรื่องเอกสารของ SARFT ก็ไม่พูดถึง แค่เข้ามาเรียกจางเย่ "กับข้าวเสร็จแล้ว ไปกินข้าวบ้านฉันไป!"

จางเย่กล่าว "ไม่เป็นไรครับคุณน้าเจ้าของห้อง"

เหราอ้ายหมิ่นจ้องเขาเขม็ง "เฮ้อ ทุกทีร่ำร้องจะไปกินข้าวบ้านฉันจะเป็นจะตาย คราวนี้กลายเป็นมีมารยาทขึ้นมา? ไม่ไปจริงรึ?"

จางเย่หัวเราะ "ไม่ไปจริงๆ ครับ ยังไม่หิวเลย"

เหราอ้ายหมิ่นสะบัดมือจากไป "รู้แล้ว"

จางเย่ฉุกคิดบางอย่างจนเข้าใจได้ คุณน้าเจ้าของห้องก็เป็นห่วงเขาเช่นกัน

สหายแต่ละคนล้วนโทรหา!

ความเป็นห่วงเป็นใยล้นปรี่!

เรื่องนี้ทำให้จางเย่ทราบว่ายังมีคนจำนวนมากที่จดจำเขาได้และคิดถึงเขาอยู่เสมอ ในใจรู้สึกถึงความอบอุ่น เปรียบกับสำนักพิมพ์การศึกษาของนครหลวงที่ฉวยโอกาสถมหินลงบ่อแล้ว เรื่องนี้ทำให้จางเย่นึกถึงประโยคหนึ่ง --- มีแต่ยามลำบากจึงเห็นน้ำใจ ทั้งบ่าย เพื่อนแทบทุกคนที่จางเย่รู้จักล้วนโทรหาเขาไม่ขาดสาย ทั้งหวังเสียวเหม่ยที่เดินทางไปต่างประเทศด้วยเรื่องงาน ทั้งจางหย่วนฉีซึ่งไปถ่าย MV ที่ออสเตรเลีย ล้วนโทรสายตรงมาหาจางเย่ ไม่เว้นแม้แต่อู๋เจ๋อชิง ยังรวมถึงเหล่าญาติพี่น้องของจางเย่ แม้จะไม่ได้คุยอะไรกันมาก แต่ก็นับว่าเพียงพอแล้ว

เอาล่ะ มีเว้นไปคนหนึ่ง

เหยาเจี้ยนไฉไม่ได้โทรมาคราวนี้

จางเย่พยายามโทรหาเขาแต่ก็ไม่ติด อีกฝ่ายปิดเครื่อง เมื่อคิดว่าเหล่าเหยาเองก็อยู่ในรายชื่อศิลปินที่กระทำผิดในครั้งนี้ จางเย่ก็ทราบว่าเหล่าเหยาเองก็คงไม่อยู่ในสภาพจะทำอะไรได้เหมือนกัน พวกเขาสองคนพี่น้องคราวนี้ซวยไปพร้อมๆ กัน!

แต่เหล่าเหยาคงยังไม่ลำบากเท่าเขาหรอก จางเย่ในตอนนี้นับว่าเข้าทางตันจริงๆ ถูกบีบกลับสู่สภาวะก่อนหน้า เขาจ่ายค่าละเมิดสัญญาให้สำนักพิมพ์การศึกษานครหลวงไปสามล้านห้า กับอีกสำนักพิมพ์หนึ่งอีกหลายหมื่น ตัวเขาเองนับว่าไม่เหลือเงินสักแดงเดียว เดิมมีค่าทำโฆษณาเข้ามาสามล้าน แต่ถูกหักภาษีไปไม่น้อย เหลืออยู่เพียงสองล้านกว่าเท่านั้น ที่เหลืออีกล้านล้วนเป็นเงินเดือนกับเงินโบนัสที่เขาทำมา แค่พริบตาเดียว เงินที่เขาหามาได้ทั้งหมดก็หายวับไป เหลือแต่ตัวเปล่าๆ รายการเองก็ต้องปิดตัวไป ทุกอย่างที่เอาลงมาได้ล้วนถูกเก็บไปจนหมด บอกว่าเขากลับสู่สภาพเดิมไม่นับว่าเกินไป บางแง่ถึงกับต้องบอกว่าย่ำแย่ยิ่งกว่าก่อนหน้าอีก อย่างน้อยเมื่อก่อน ตอนเขาเพิ่งจบมหาวิทยาลัยและเริ่มชีวิตจากศูนย์ เขาก็ยังสั่งสมชื่อได้ที่ละน้อย เริ่มจากความไม่มีอะไร แต่ตอนนี้? แม้แต่จะออกหน้ากล้องก็ไม่มีโอกาส!

ชั่วขณะนั้น จางเย่นั่งลงบนม้านั่งในบ้าน จุดบุหรี่ นั่งคิดเรื่องของตัวเอง เปลี่ยนนามปากกาเขียนนิยาย? ตัวเขายังต้องได้รับการยืนยันตนก่อนตีพิมพ์อยู่ดี ชื่อเขาตอนนี้อยู่ในบัญชีดำของสำนักพิมพ์แล้วด้วย ไม่มีทางปล่อยผ่านเขาแน่นอน หรือจะเปลี่ยนนามปากกาให้คนอื่นมาสวมแทน? ก็เป็นไปไม่ได้ อย่างนั้นใครจะไปรู้ว่าเขาเขียนหนังสือ ความนิยมก็ไม่พุ่งขึ้นน่ะสิ!

ร้องเพลง?

ถ่ายหนัง?

ทำรายการ?

เรื่องพวกนี้อย่าแม้แต่จะคิดเลย เป็นไปไม่ได้!

ไม่งั้นก็ไปต่างประเทศ? จางเย่นั่งคิดใคร่ครวญอยู่หลายตลบ ก่อนทิ้งความคิดนี้ไป!

ออกไปต่างประเทศใช่จะไม่ได้ เขาเองก็ใช่จะไม่มีเส้นสายในวงการบันเทิงต่างประเทศเสียทีเดียว แต่คำสั่งแบนยังอยู่ที่นี่ เขาจะออกไปทำรายการทำหนังต่างประเทศได้แล้วยังไง ในประเทศก็ไม่อนุญาตให้ฉายไม่อนุญาตให้เผยแพร่ สุดท้ายยังคงเป็นเช่นเดียวกันคือชื่อเสียงเขาไม่เพิ่มขึ้น อีกอย่าง ฐานรากของจางเย่นั้นอยู่ในประเทศ แฟนคลับเขาก็อยู่ในประเทศ จะทิ้งแฟนคลับหอบผ้าผ่อนหนีไปคนเดียว? อย่างนั้นก็ไม่สมควร! นอกจากนั้นหากไปต่างประเทศในตอนนี้ยังไม่ถึงเวลา เวทีนานาชาติไม่ใช่ที่ไหนก็เป็นภูเขาทองคำไปเสียหมด รากฐานไม่อยู่ทางนั้น ยังจะไปทำอะไรในต่างประเทศกัน? ดาราที่ถูกแบนคนหนึ่ง คนนอกพอเห็น ยังต้องส่ายหน้าหนี คนที่ถูกจีนแบนคนหนึ่ง ออกไปต่างประเทศก็ไม่เป็นที่ต้อนรับ คนที่ออกไปทำงานในต่างประเทศได้ไม่เลว ความจริงต้องมีฐานรากที่ตลาดในประเทศมาก่อน ชาวต่างชาติเห็นว่ามีอำนาจในตลาดในประเทศไม่น้อยจึงยอมรับตัวไว้ ด้วยตลาดจีนมีขนาดมหึมา ในฐานะดาราที่ถูกประเทศจีนแบนคนหนึ่ง ใครจะยอมเหลียวแล? ยังไม่ทันเริ่มต้นความคิดนี้ก็ตายไปแล้วเหมือนกัน!

ทางตัน!

ทุกทางล้วนเป็นทางตัน!

จางเย่นั่งครุ่นคิดคนเดียวอยู่เนิ่นนาน ใคร่ครวญจนสมองพองโต ก็ยังหาไม่เจอว่าเส้นทางชีวิตเขาจะไปทางไหนดี แม้แต่สายเดียวก็ยังมองไม่เห็น!

เป็นไปไม่ได้!

ต้องมีสิ!

ชีวิตจะเดินไปทางไหน?

ใครแม่*บอกฉันทีว่าจะให้ฉันเดินไปทางไหน!?






*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./64.md)