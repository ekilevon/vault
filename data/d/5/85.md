##บทที่ 485 : "ผมขอปฏิเสธสามต่ำช้า!"
วันต่อมา

ราวๆ เที่ยง

เหล่าทีมงานจัดการแข่งขันของ CCTV 11 ต่างติดต่อผู้เข้าแข่งขันแต่ละคนเพื่อแจ้งให้ทราบว่าการแข่งขันรอบที่หนึ่งได้เสร็จสิ้นลงเรียบร้อย โดยให้ทุกคนมารวมตัวกันหน้าห้องอัดตอนบ่ายสองโมงเพื่อทำการแข่งขันในรอบที่สองต่อไป

กฎระเบียบและรูปแบบการแข่งขันในครั้งนี้ไม่เหมือนกันกับปีก่อนๆ ตรงที่ดำเนินไปอย่างรวดเร็วกว่าเมื่อก่อน ที่ผ่านมานั้นการแข่งขันคัดเลือกรอบแรกล้วนกินเวลาสองถึงสามวัน แต่ตอนนี้ใช้เวลาแค่วันครึ่งก็เป็นอันเสร็จเรียบร้อย เพราะทาง CCTV ให้ไฟเขียว เปิดห้องอัดให้ผู้เข้าแข่งขันใช้ได้หลายห้อง แม้จะมีผู้เข้าแข่งพันกว่าราย ทั้งยังใช้เวลาการแข่งขันสิบนาทีต่อกลุ่ม การอัดการแข่งขันก็เป็นไปอย่างรวดเร็วทันใจ

ห้องอัด

บรรดาผู้เข้าแข่งขันมาถึงกันตอนบ่ายสองโมง

ตรงหน้าคือหน้าจอขนาดใหญ่ ซึ่งรายงานผลคะแนนผู้เข้าแข่งขันทุกคน ขณะนี้ยังไม่ถึงเวลาหยุดรับผลโหวตรอบที่หนึ่ง คะแนนโหวตยังคงเปลี่ยนแปลงไม่สิ้นสุด

"ไอ้หยา ฉันตกรอบแล้ว!"

"เฮ้อ ฉันก็ไม่รอด ไม่เข้าห้าร้อยคนแรกเลย"

"เห็นว่าการแข่งขันรอบนี้จะใช้ระบบคะแนนโหวตมาคัดคนผ่านรอบแรก มีแต่คนที่ได้คะแนนโหวตสูงกว่าอันดับห้าร้อยจะได้เข้ารอบสอง ส่วนรอบสามตัดกันที่หนึ่งร้อยอันดับแรก"

"ผมอยู่อันดับสี่ร้อยแปดสิบแปด น่าหวาดเสียวจริงๆ"

"เฒ่าจาง รอบนี้อันดับไม่เลวเลยนี่นา สองร้อยสามสิบเอ็ด เข้ารอบสองแน่ๆ"

"อาจารย์หวัง อิจฉาคุณจัง คราวนี้อันดับสูงมากเลย!"

"เฮ้อ คราวนี้ชื่อฉันอันดับต่ำเกินไป ปีหน้าค่อยว่ากันอีกทีล่ะนะ"

ขณะถกเถียงกัน หลายคนต่างพูดถึงผู้เข้าแข่งขันอันดับหนึ่งที่อยู่ห่างไกลลิบลิ่ว ใครๆ ก็รู้ว่า ‘บุคคลนิรนาม’ สองคนนั้นคือเทพศักดิ์สิทธิ์องค์ไหน!

ด้านนอกพลันมีคนเดินเข้ามาสองคน

"อ๊ะ คนมาแล้ว!"

"เบาๆ สิ อย่าพูดดังไป"

"สองตัวการจางเย่กับเหยาเจี้ยนไฉมาแล้ว"

จางเย่กับเหยาเจี้ยนไฉมาถึงงานแข่งแล้ว เสียงของทุกคนดูจะเงียบลงเล็กน้อย หลายคนเห็นผ่านไป มีบางคนถึงกับชักชวนกันชี้มองซุบซิบ

บางคนในที่นี้นั้น เมื่อคืนก็เข้าร่วมด่าจางเย่ในเวยป๋อไปด้วย หาว่าจางเย่น่ะต่ำช้า แต่เมื่อมาเจอหน้ากันจริงๆ เจอตัวเป็นๆ ยืนอยู่ตรงหน้า พวกเขากลับไม่กล้าพูดอะไร ช่วยไม่ได้ ใครใช้ให้ชื่อเสียงของจางเย่เน่าเหม็นเกินไปล่ะ อย่าว่าแต่พวกเขา ขนาดอีอันอ๊กใหญ่แค่ไหน เขาบอกทุบเป็นทุบ ประสาอะไรกับพวกเขาที่เป็นแค่นักแสดงตัวเล็กๆ? ดังนั้นหลายคนจึงก่นด่าเพียงในใจ แต่ไม่มีใครกล้าไปมีเรื่องกับจางเย่ต่อหน้าสักคน ชื่อเสียของจางเย่นั้นยิ่งใหญ่เกินไป!

ขณะนั้น พิธีกรก้าวขึ้นเวที

ถึงเวลาแล้ว ปิดการโหวตรอบที่หนึ่ง!

กล้องเริ่มอัดภาพ ทางเว็บไซต์เริ่มทำการถ่ายทอดสด การประกาศชื่อเช่นนี้จะต้องถ่ายทอดสด เพราะมีคนสนใจติดตามจำนวนมาก

หวังเกอเอ๋อร์ พิธีกรในงานวันนี้ยิ้มแย้มกล่าว "สหายผู้ชมทุกท่าน ผู้เข้าแข่งขันทุกท่าน สวัสดีครับ ฝ่ายเทคนิกของเรากำลังดำการจัดเรียงรายชื่ออันดับของผู้เข้าแข่งขันรอบที่หนึ่ง ห้าร้อยรายชื่อแรกจึงจะได้เข้ารอบต่อไป" หลังจากนั้น พิธีกรจึงเริ่มประกาศผลการคัดเลือก มีคนยิ้มแก้มปริ มีคนเศร้าอย่างเดียวดาย

รายการดำเนินไปอย่างเชื่องช้า กินเวลาไปเกือบหนึ่งชั่วโมง

ขณะนั้น พิธีกรได้เชิญนักแสดงที่พอมีชื่อเสียงอยู่บ้างขึ้นเวที รวมถึงผู้เข้าแข่งขันที่ถูกคัดออกบางส่วน กล่าวคำอำลาทั้งน้ำตา

การถ่ายทอดสดสิ้นสุดลง

เริ่มเข้าสู่การแข่งขันรอบที่สอง

เหล่าทีมงานหลายสิบชีวิตที่รับผิดชอบแต่ละกลุ่มการแข่งขัน หอบคอมพิวเตอร์ไปหาทีมที่ได้รับการคัดเลือก บันทึกชื่อการแสดงของรอบต่อไปและแจ้งเวลาเข้าแข่งขันโดยประมาณ คนที่ถูกจัดอันดับไว้หลังๆ ที่ไม่ได้บันทึกในวันนี้ ได้รับอนุญาตให้กลับบ้านก่อนได้ เพราะการแสดงของพวกเขาจะเริ่มขึ้นในวันพรุ่งนี้

ด้านหน้า

ทีมงานที่รับผิดชอบกลุ่ม C เข้าไปทักทายศิษย์ทั้งสองของถังต้าจาง "สวัสดีครับ"

จางเสี่ยวยิ้ม “สวัสดีครับ”

ทีมงานคนนั้นกล่าว “ผลงานของพวกคุณชื่อ?”

หลิวหยวนส่งเสียง "สถานการณ์ของเซี่ยงเซิง"

ทีมงานทำการบันทึกลงไป "การแข่งของพวกคุณประมาณสี่โมงเย็น นี่ก็ใกล้แล้วล่ะครับ เตรียมตัวไว้ได้เลย" หลังจากนั้น เมื่อมองหน้าจอ แววตาพลันกระตุกวูบ เขาหันซ้ายหันขวาหาทีมต่อไปจนเจอจางเย่กับเหยาเจี้ยนไฉ ซึ่งกำลังยืนคุยอยู่ด้วยกัน ก่อนจะตรงเข้าไปหาพวกเขา

จางเสี่ยวกับหลิวหยวนไม่ขยับ ทั้งยังมองตามไปด้วย

ทีมงานคนนั้นถามคำเดิมอีก "ผลงานของพวกคุณคือ?"

จางเย่ตอบเสียงเรียบ "ผมขอปฏิเสธสามต่ำช้า!"

หือ?

คุณจะปฏิเสธสามต่ำช้า?

นี่มันผลงานอะไรกันน่ะ!

ทีมงานคนนั้นตื่นตะลึง มองพวกเขาสองคนอย่างคาดไม่ถึง คิดว่าเป็นเพียงเรื่องล้อเล่น แต่เหยาเจี้ยนไฉบอกซ้ำอีกครั้งเมื่อเห็นว่าทีมงานคนนั้นยังไม่จดลงไป เขาจึงได้ตระหนักเสียทีว่าเป็นคำตอบจริงจัง! หมายความว่ายังไงกัน? หลังชาวเน็ตหาว่าพวกเขานั้นไร้รสนิยม ไม่เข้าใจเรื่องเซี่ยงเซิง หรือจะคิดกลับตัวกลับใจ? จะทำการแสดงที่เป็นกระแสหลักมากขึ้น? ถือโอกาสเป็นทีมที่จัดการแสดงในแง่บวก? หรือจะใช้เซี่ยงเซิงชิ้นนี้วิจารณ์ตนเอง? สำนึกตัวเอง? สองคนนี้จะทำตัวเป็นไม้เลื้อยตามกำแพง[1]อย่างนี้เชียว?

จางเสี่ยวกับหลิวหยวนสบตากันแวบหนึ่ง รู้สึกพูดไม่ออกกับชื่อผลงานของพวกนั้น สองคนนี้คิดจะเล่นบทลูกหลานกลับใจ ทองแท้ไม่มีวันแปลง? แต่ว่าพวกคุณตอนนี้เป็นเป้าความแค้นของคนไปแล้ว คิดจะกู้ชื่อกลับมา นับว่าสายเกินแก้!

ยอมแพ้?

หึ สายไปแล้ว!

คนที่อยู่ด้านข้างได้ยินเช่นนั้น ต่างอดนึกหวาดหวั่นแทนไม่ได้

แต่จางเย่กับเหยาเจี้ยนไฉกลับไม่พูดอะไรต่ออีก ทั้งสองเดินไปแถวหน้าห้องอัดเตรียมรับส่งมุกกันพร้อมเสียงหัวเราะแว่วมา

หนึ่งชั่วโมงให้หลัง

ทีมงานในห้องส่งเรียกพวกเขา

พวกจางเย่กับคนอื่นๆ ทยอยเดินเข้าไปในห้องอัด เริ่มเปลี่ยนเสื้อผ้า

เหยาเจี้ยนไฉมองเขา "น้องชาย จะพูดจริงเหรอ?"

จางเย่ยิ้มบางเบา "คุณว่าไง?"

เหยาเจี้ยนไฉยิ้มเจื่อนๆ "ฉีกหน้ากันเกินไปไหม?"

"ไม่ฉีกหน้ากัน ผมก็ไม่เล่นงานชิ้นนี้สิ" จางเย่ตอบเสียงเรียบ

เหยาเจี้ยนไฉถอนหายใจยาว "ฉันว่าดูท่าแล้ว มาเล่นเซี่ยงเซิงกับไอ้หนูอย่างนายนี่ คงต้องเลิกคิดที่จะอยู่อย่างสงบสุขเหมือนเมื่อก่อนอีกเลย นี่มันล่วงเกินคนแทบทั้งหมดในงานเลยนะ..รู้ไหม?"

จางเย่กลับไม่พูดอะไร ติดจะรู้สึกเคยชินเสียแล้ว "ความจริงตั้งแต่ผมเริ่มทำงาน แต่ละก้าวที่เดินมาก็เป็นแบบนี้ ผมชินนานแล้วครับ"

"แต่ลูกพี่ยังไม่ชินว้อย!" เหยาเจี้ยนไฉแทบเป็นลม

ไม่กี่นาทีให้หลัง ทั้งสองก็เดินไปยังพื้นที่หลังเวที ได้ยินเสียงของจางเสี่ยวกับหลิวหยวนซึ่งกำลังเล่นกันอยู่หน้าเวที อีกทั้งมุกนี้ยัง…

จางเสี่ยว "...นับวันยิ่งต่ำช้า"

หลิวหยวน "นั่นสินะ"

จางเสี่ยว "วงการตลกเซี่ยงเซิงทุกวันนี้ มีไอมารพิษร้ายแปดเปื้อนไปแล้วจริงๆ ศิลปินทอล์คโชว์จะเข้ามาเนียนหาข้าวกิน ยังมีนักแสดงตลกบางคนที่ตกต่ำตามไปด้วยอีก!"

หมายถึงจางเย่กับเหยาเจี้ยนไฉชัดๆ!

พวกเขาพูดจบ ผู้ชมไม่แสดงท่าทีอะไร เสียงโห่ร้องสักคำยังไม่มี!

ทว่าในงานกลับมีเสียงหัวเราะดังลั่น เป็นเหล่านักแสดงตลกที่เข้ามาชมการแข่งขันกับนักวิจารณ์บางส่วน ทำราวกับได้ฟังมุกตลกที่สุดในชีวิตมาอย่างไรอย่างนั้น เบิกบานอารมณ์ดีอย่างน่าประหลาด ทั้งยังมีเสียงปรบมือแทรกมาอีกด้วย!

เหล่าผู้ชมมองหน้ากันด้วยความอับจนปัญญา ยังมีอะไรน่าขำกันน่ะ? พวกนายหัวเราะกันเป็นบ้าเป็นหลังทำไม? เชี่*เอ๊ย เส้นตื้นเกินไปไหม!

จางเย่มองเหล่าเหยา "จะพูดไหม?"

เหยาเจี้ยนไฉอ้าปากด่าแล้ว "หอ*หัก! ต้องพูด! ต้องพูดเรื่อง ‘ผมขอปฏิเสธสามต่ำช้า’ นี่ให้ได้!"


===================

[1] ไม้เลื้อยตามกำแพง เป็นสำนวน หมายถึง เลื้อยตามเขาไปเรื่อย ไม่มีความเห็นเป็นของตัวเอง


*-*-*-*-*-*-*-*-*-*-*-*-*-*-*-*


[Go To Next Chapter]( ./86.md)