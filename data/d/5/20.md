##บทที่ 420 : เก็บเกี่ยวของรางวัล!
ในห้อง

กลิ่นอายอันเย้ายวนยังคงอวลในอากาศ

จางเย่ดื่มน้ำไปหลายอึก เดินเข้าห้องน้ำไปใช้น้ำเย็นล้างหน้าอยู่หลายครั้ง ถึงค่อยสงบลงบ้าง เพราะในหัวเอาแต่พร่ำเสียดายภาพผิวขาวนวลเนียนของคุณน้าสาวเจ้าของห้องเช่าไม่เลิก หากไม่ทำเช่นนี้ เขาแม่*สงบใจลงไม่ได้หรอก! เฮ้อ เอาล่ะ ได้เวลาทำเรื่องที่ควรทำ สุ่มลอตเตอรี่ดีกว่า จางเย่ตัดสินใจจะไม่คิดอะไรให้วุ่นวายใจอีก ไม่อย่างนั้นยิ่งนึกเท่าไรก็จะยิ่งวุ่นวายเท่านั้น!

มา!

ลอตเตอรี่!

คราวนี้เพิ่มไปเลยยี่สิบเท่า!

จางเย่กดสุ่มลอตเตอรี่ ขณะที่ปลายเข็มเริ่มหมุน เขาไม่ได้นั่งรออยู่อย่างเฉยๆ สองมือประนมสิบนิ้วปากพึมพำ ‘คาถา’ ที่ไม่มีใครเข้าใจ ก่อนจะวิ่งเข้าห้องน้ำระหว่างเข็มกำลังหมุน รีบล้างมือด้วยสบู่ล้างมือ เหล่าเพื่อนพ้องและแฟนคลับที่ไม่รู้จักเขาดีต่างก็เห็นว่าจางเย่เป็นคนตรงที่กล้าทำกล้ารับ มีแต่คนที่รู้จักจางเย่จริงๆ จึงทราบว่าชายคนนี้ไม่มีความกล้าสักนิดที่จะไปโรงพยาบาล ทั้งยังเชื่อเรื่องเหนือธรรมชาติ แม้ไม่ใช่เรื่องภูตเทพ ทว่ายังเชื่อเรื่องดวงชะตา

บางครั้งโชคดี?

บางครั้งโชคร้าย?

สิ่งที่ตัวแสบนี่เชื่อมั่นศรัทธามาอย่างยาวนานนั้น เป็นความเชื่อติดตัวคือ -- ต้องล้างมือบ่อยๆ!

ผลออกมาแล้ว!

ปลายเข็มหยุดลงที่ช่องของหมวดใช้แล้วทิ้ง!

หีบสมบัติ (เล็ก) ยี่สิบใบปรากฏออกมา จางเย่ถูมือเป่าลมหายใจหลายครั้ง ก่อนจัดการเปิดหีบแรก จากนั้นก็ต้องยืนตะลึงงัน ในหีบว่างเปล่า ไม่มีอะไรเลยสักนิด

หีบที่สองก็ว่างเปล่า

หีบที่สิบก็เช่นกัน!

จางเย่สบถ รู้สึกเสียท่าเข้าจนได้!

ก่อนหน้านี้เวลาสุ่มลอตเตอรี่ จะดีจะร้ายอย่างไร ก็ยังคงมีของอะไรออกมาบ้าง ทว่าคราวนี้ย่ำแย่ ไม่มีอะไรเลยสักชิ้น จับพลาดรางวัลเสียอย่างนั้น พอฉุกคิดก็เข้าใจได้ เรื่องนี้ความจริงก็ไม่ได้เกินความคาดหมายหรอก เวลาเล่นลอตเตอรี่ ย่อมมีทั้งถูกและไม่ถูกรางวัล จางเย่ได้แต่ยิ้มเจื่อน จับมาตั้งหลายครั้งยังไม่เคยโดน วันนี้กลับประสบ ‘ลาภก้อนใหญ่’ มีเรื่องมีราวเสียอย่างนั้น จากประสบการณ์และสถิติ โอกาสเช่นวันนี้นับว่าต่ำเตี้ยเรี่ยดิน แต่วันนี้กลับเจอเข้าเสียอย่างนั้น!

ยี่สิบใบล้วนว่างเปล่า!

นั่นคือชื่อเสียงสองล้านแต้มเชียวนะ!

จางเย่เจ็บปวดรวดร้าว แต่พอคิดว่ายังมีค่าชื่อเสียงอีกห้าสิบกว่าล้านจุดเหลืออยู่ ในใจถึงได้รู้สึกดีขึ้นมาบ้าง ครั้งนี้เป็นเหตุผิดพลาด หลังฟ้าฝนย่อมเห็นสายรุ้ง! อืม แต่ว่ากันตามเหตุผล ทำไมถึงเกิดเหตุแบบนี้ได้? ฉันก็ล้างมือแล้วนี่? หือ!? ก่อนหน้านี้ยังอาบน้ำด้วยนี่! ไม่ควรจะเป็นแบบนี้สิ! ไอ้หยา! ฉันกดเล่นก่อนค่อยล้างมือนี่นา! แม่*ล้างช้าไปแล้ว!

จางเย่รู้สึกว่าเรื่องนี้เป็นเหตุเป็นผลที่สุด ไม่พูดพล่ามทำเพลงก็ตรงเข้าห้องน้ำ คราวนี้ล้างมือก่อน ทั้งล้างไปหกรอบ[1] หกหกนับว่าราบรื่น คราวนี้ต้องโชคดี!

มา!

คราวนี้ไม่มีปัญหาแน่!

คราวนี้จางเย่สุ่มลอตเตอรี่ใหม่ เตรียมจะได้รางวัลใหญ่ เมื่อกี้ได้ยาหยอดตามองทะลุ ความจริงนับว่ามีประโยชน์ไม่มาก ไม่ใช่รางวัลใหญ่อะไร จากนั้นยังได้หีบเปล่ามาอีกยี่สิบใบ โชคร้ายนับว่าถึงที่สุดแล้ว วัตถุถึงที่สุดต้องเปลี่ยนพลิก สุ่มลอตเตอรี่คราวนี้ย่อมต้องได้ของดี! ลงหนักแค่ไหนดีนะ? ก่อนหน้านี้เดิมพันสูงสุดก็แค่ร้อยเดียว คราวนี้ ใส่ไปสองร้อยแล้วกัน!

ใช้ไปยี่สิบล้านจุดเรียบร้อย!

จางเย่ทนปวดใจ ไม่หวั่นไหวกับสิ่งรอบข้าง!

มา!

เปิด! เปิด! เปิด!

จางเย่ตะโกน นิ้วมือกดหยุดไปเรียบร้อย!

คราวนี้หยุดลงในช่องหนังสือสกิล!

หีบสมบัติ (เล็ก) นับว่าไม่ใหญ่นัก ทว่าเมื่อเป็นหีบสมบัติสีทองทั้งสองร้อยกล่องที่ต่างเปล่งประกายจนตาพร่าง ฉากนี้ทำเอาจิตใจหวั่นไหวไม่น้อย ครั้งนี้ต้องสำเร็จ จะล้มเหลวไม่ได้!

จางเย่ยื่นมือสั่นเทิ้มไปจับหีบสมบัติสีทอง เข้าใจดีว่าเปิดเมื่อไร ก็คือการตัดสินเป็นตาย สองร้อยใบ มูลค่ารวมยี่สิบล้านจุด ไม่ว่าจะเป็นหนังสือสกิลเล่นไหมออกมา ผลลัพธ์จากสกิลเหล่านั้นล้วนแต่นับว่ายอดเยี่ยมเป็นทั้งสิ้น ต่อให้จะไม่ได้ระดับความสามารถมาเต็ม แต่ก็นับว่าให้ผลลัพธ์สูงส่งไม่เบา ก่อนหน้านี้ ‘หนังสือสกิลเขียนอักษร’ หนึ่งร้อยเล่มก็แสดงผลให้เห็นแล้ว ทักษะจากหนึ่งร้อยเล่มนับว่าให้ผลสูงอย่างยิ่ง อย่าว่าแต่คราวนี้คือสองร้อยเล่มเลย!

อย่าเป็นหีบเปล่าอีกนะ!

ฟ้าเจ้าข้า ดินเจ้าข้า!

หีบสมบัติ (เล็ก) ตรงหน้านั้นแย้มฝาเปิดออก แสงสีทองเปล่งประกาย หลังจากนั้นปรากฏหนังสือเล่มหนึ่งที่ดูคุ้นตา

【หนังสือสกิลระบบเครือข่ายคอมพิวเตอร์】

จางเย่แทบลมจับ ก่อนหน้านี้เขาเคยจับได้หนังสือสกิลเล่มนี้มาก่อน ครั้งนั้นเขาจำได้ว่าทั้งสิบเอ็ดเล่มทำให้เขามีทักษะพอจะควบคุมคอมพิวเตอร์ของหลี่เทาจาก SARFT เซี่ยงไฮ้ จัดการเปิดกล้องบันทึกภาพหลักฐานที่ต้องการมาได้ ทักษะนี้แม้เรียกว่าระบบเครือข่าย แต่ว่ากันจริงๆ คือทักษะของพวกแฮกเกอร์ ผู้ดูแลเว็บไซต์ หรือผู้เชี่ยวชาญด้านความปลอดภัยในอินเทอร์เน็ต ทักษะเหล่านี้ล้วนประกอบด้วยเรื่องของระบบเครือข่ายทั้งสิ้น!

สองร้องเล่มเชียวนะ!

จะให้ลูกพี่ไปเป็นแฮกเกอร์หรือยังไงหา?

จางเย่ไม่ได้รู้สึกว่าสกิลนี้ไม่ดี ความจริงก็เห็นว่าไม่เลวเลยทีเดียว เขาคิดว่าแค่พอรู้ทักษะเล็กๆ น้อยๆ ก็พอแล้ว ไม่จำเป็นต้องมีทักษะอะไรสูงส่งขนาดนั้นหรอก ยี่สิบล้านจุดที่จ่ายออกไป ออกจะสิ้นเปลืองจริงๆ!

ไม่ดีแล้ว!

วันนี้สุ่มลอตเตอรี่ได้ไม่ดีเลย!

จางเย่คล้ายมีหยดน้ำตาที่หางตา ล้างมือ?

ฉันแม่*ก็ล้างมือแล้วไง! สหาย! เชื่อมั่นในวิทยาศาสตร์เถอะ!

ขณะที่บ่น จางเย่ก็เปิดหีบทั้งสองร้อยใบ จากนั้นจัดการใช้หนังสือสกิลทั้งสองร้อยเล่ม ดูดซับความรู้เข้าไปทีละเล่ม ด่าส่วนด่า สิ่งเหล่านี้ยังคงต้องเรียนรู้ อย่างไรเสียก็จ่ายค่าชื่อเสียงไปตั้งยี่สิบล้านแล้ว จะทิ้งก็ไม่ได้ ได้แต่ยอมรับความจริง เรื่องนี้ถือว่ากินแรงไปหน่อยซะด้วยสิ เพราะต้องใช้เวลาถึงครึ่งชั่วโมงจึงจะใช้หมด

หนังสือทั้งสองร้อยเล่ม ได้เรียนรู้หมดแล้ว!

จากนั้นล่ะ? สุ่มต่อสิ! ฉันไม่เชื่อหรอกเว้ย!

จางเย่ในวันนี้ไม่กลัวอะไร เขาไม่เชื่อว่าจะอับโชคได้ไปกว่านี้อีก จึงตัดสินใจไม่เพิ่มเดิมพันในครั้งนี้ เพียงอยากทดลองโชคดูเท่านั้น ค่าชื่อเสียงของเขาในตอนนี้นับว่าเพิ่มอย่างรวดเร็วขึ้นเรื่อยๆ เปรียบกับก่อนหน้านี้ จับลอตเตอรี่ได้แค่ครั้งละแสนก็ทำให้เขาดีใจเหมือนได้หลาน ขณะที่ตอนนี้ แค่นั่งในบ้านเฉยๆ เขาก็ได้ค่าชื่อเสียงหลายแสนทุกนาที จึงไม่คิดอะไรมาก อย่างไรก็มีชื่อเสียง คนสนใจเขานับวันยิ่งมากขึ้นเรื่อยๆ แหล่งต้นกำเนิดชื่อเสียงนั้นขยายขึ้นอย่างต่อเนื่อง ไม่ได้จำกัดอย่างเมื่อก่อนอีก ดังนั้นถึงจะคิดกันอย่างไร ชื่อเสียงยี่สิบล้านก็ไม่ถือว่ามาก ในเมื่อใช้ออกไปแล้วก็ถือว่าใช้ไป เขาคงไม่โชคดีทั้งชีวิต แม้ว่าค่าชื่อเสียงจะใช้ออกไป เขาก็ยังจะได้รับกลับมาในอนาคตอยู่ดี นับเป็นแหล่งต้นกำเนิดที่มั่นคง อย่างนั้นก็ช่างเถอะๆ

หมุนไป!

ปลายเข็มหมุนช้าลงทุกที!

จางเย่จ้องตาไม่กระพริบ ไม่ล้างมือ ไม่ภาวนา อย่างไรเสียก็เป็นการจับเดิมพันแค่หนึ่งแสนแต้มเท่านั้น ถือว่าการทดลองมือ

เข็มหยุดแล้ว!

เป็นช่องของหมวดใช้แล้วทิ้ง ซึ่งใหญ่ที่สุดนั่นเอง

จางเย่ไม่เปลี่ยนสีหน้า เปิดหีบสมบัติออกมา เมื่อเห็นของที่อยู่ในหีบนั้นแล้ว เขาถึงกับต้องก่นด่าโชคชะตาอีกครั้ง!

เชี่***!

อย่าทำร้ายกันแบบนี้สิ!

ในหีบนี้กลับกลายเป็น -- 【ขนมปังโชคดี!】

ของชิ้นนี้จางเย่เคยได้มาก่อนแล้ว เขาย่อมต้องทราบถึงประโยชน์และพลังของมัน เป็นของสุดยอดที่มีเวลาใช้ได้แค่ห้านาที ช่วยเพิ่มโชคของจางเย่ได้ อย่างเช่นก่อนจะทำการจับลอตเตอรี่ ทำให้เขาได้ของที่ดีขึ้นกว่าเดิม ในวันเวลาทั่วไป ยังช่วยให้เขาใช้ชีวิตได้อย่างราบรื่นผ่านสถานการณ์ยากลำบากไปได้ พูดกันตรงๆ แล้ว หลังจากทำการจับลอตเตอรี่มาหลายครั้ง จางเย่ได้พบกับไอเทมหลากหลายชนิด กล่าวได้ว่าถ้าให้เขาเลือกสิ่งที่มีประโยชน์ที่สุด เขาย่อมต้องเลือก ‘ขนมปังโชคดี’ อย่างไม่ต้องสงสัย ก่อนหน้านี้เขาได้ของชิ้นนี้พาให้รอดพ้นสถานการณ์ยากลำบากมานับไม่ถ้วน ไม่มีผลข้างเคียงเลยสักนิด เทียบกับ ‘ลูกเต๋าปรับระดับความยาก’ แล้ว แม้ไม่ได้แสดงผลในระยะยาว แต่ก็ไม่มีโอกาสผลักเขาให้ตกที่นั่งลำบากเช่นน ตอนที่ ‘ลูกเต๋าปรับระดับความยาก’ แสดงผลครั้งก่อน ก็สร้างเหตุยากลำบากที่กลายเป็นการปล้นเครื่องบิน! เขาถึงกับต้องต่อสู้เอาชีวิตรอดเชียวนะ! ราวกับถูกล้อเล่นกับชีวิต! อย่างไรเสีย ‘ขนมปังโชคดี’ ก็นับเป็นของดีจริงๆ!

นี่คือสิ่งที่เขาต้องการที่สุด!

ในเมื่อตอนนี้ปรากฏออกมาแล้ว ย่อมต้องเป็นเรื่องดี!

เพียงแต่เสียดาย เพราะก่อนหน้านี้จางเย่พ่ายแพ้ในการจับลอตเตอรี่ แม่*อดเพิ่มเดิมพันเลย สุดท้ายได้ขนมปังโชคดีมาเพียงก้อนเดียว ถ้าไม่ใช่ต้องการยั่วโมโหเขาแล้วจะเป็นอะไร!

เสียดายฉิ*!

แม่*โคตรหงุดหงิด!

ถ้าเมื่อกี้เพิ่มเดิมพันไปสักร้อยใบ หรือทุ่มแทงเดิมพันจนหมดหน้าตัก สุ่มได้ ‘ขนมปังโชคดี’ ออกมาสักหลายร้อยก้อน ป่านนี้จางเย่คงดีใจแทบตายแล้ว!

จางเย่อดสงสัยไม่ได้ว่าวันนี้เป็นอะไร ไหนจะเพิ่งหายจากเจ็บไข้ไหนจะไม่มีโชคอีก เรื่องอื่นๆ ต่างก็ไม่เป็นไปดังใจด้วย?

บัดซบ!

ฉันแม่*ไม่เชื่อหรอกเว้ย!

จางเย่ปลุกปลอบความคิดฮึดต่อสู้ หลังจากใคร่ครวญอยู่พักหนึ่ง ก็รีบจัดการใช้ ‘ขนมปังโชคดี’ ซึ่งแสดงผลออกมาทันที!

‘ขนมปังโชคดี’ เริ่มแสดงผล!

นับถอยหลังเวลาห้านาที!

จางเย่หน้าเครียดไม่พูดไม่จา เปิดสุ่มลอตเตอรี่ด้วยความหงุดหงิด คราวนี้ไม่เพิ่มเดิมพัน เขายังต้องการดูสถานการณ์ต่ออีกหน่อย

ปลายเข็มกระดิกแล้ว

หมุนอย่างรวดเร็วอยู่ในกระดาน

สิบวินาที…

สามสิบวินาที…

หกสิบวินาที…

ปลายเข็มหมุนช้าลงเรื่อยๆ เริ่มจากหมวดของใช้แล้วทิ้ง หมุนต่อไปยังหมวดสกิล แล้วยังเคลื่อนที่ไปอย่างช้าๆ สู่หมวดสเตตัส

ตรงหน้านั้นคือหมวดพิเศษ ซึ่งเป็นพื้นที่ว่างขนาดเล็กสุดๆ!

เหลืออีกนิดเดียว! แค่นิดเดียวเท่านั้น!

จางเย่เชื่อว่าคราวนี้เขาต้องโชคดี ก่อนหน้านี้จับฉลากหลายครั้งยังไม่ได้ดังหวัง คราวนี้ต้องหยุดเข็มลงได้ในหมวดพิเศษแน่นอน!

อีกสามมิลลิเมตร!

อีกหนึ่งมิลลิเมตร!

ถึงแล้ว! เข็มหยุดแล้ว!

จางเย่ตื่นเต้นหนักมาก แต่ก็กระวนกระวายอยู่ดี เพราะเขาใช้ไอเทมสำคัญเพียงหนึ่งเดียวอย่าง ‘ขนมปังโชคดี’ ไปแล้ว ถือว่าทุ่มเทลงไปในการจับครั้งนี้ ของรางวัลในหมวดพิเศษนั้นก็คือสิทธิ์ในการซื้อของจากร้านค้า สามารถซื้อได้โดยไม่จำกัด เท่าที่มีค่าชื่อเสียงเพียงพอ นับว่าทำให้อนาคตนั้นมั่นคง ไม่ต้องพึ่งพาโชคลาภอีกต่อไป ขณะเดียวกัน การจะได้สิทธิ์อะไรยังคงขึ้นอยู่กับโชคลาภ ถ้าเกิดเป็นสิทธิ์ในการซื้อ ‘หนังสือสกิลสะเดาะกลอน’ อย่างนั้นก็ไร้ค่าแล้ว จางเย่ต้องการเป็นคนมีชื่อเสียง ไม่ใช่โจรมืออาชีพที่สะเดาะกลอนทุกชนิดได้ด้วยบะหมี่กึ่งสำเร็จรูปซองเดียว!

สรุปแล้วเป็นอะไรกันแน่?

มีพลังแบบไหนกันแน่?

จางเย่มองหน้าจอเกมตาไม่กระพริบ เกรงว่าเขาจะพลาดตัวอักษรตัวไหนไป

ตึง!

ระบบทำการแจ้งเตือน!

【ของรางวัลหมวดพิเศษ : สิทธิ์ในการซื้อ ‘รัศมีแห่งโชค’】

อะไรน่ะ?

‘รัศมีแห่งโชค’?

ไอเทมอะไร? เขาไม่เคยเห็นมาก่อน!

จางเย่รีบเปิดระบบอีกอย่างของเกมทันที --- ร้านค้า ซึ่งมีไอเทมปลดล็อคออกมาแล้วสามชนิด หนึ่งคือ ‘แคปซูลความจำ’ ไอเทมแรกสุดที่จางเย่ได้มาจากระบบ อันดับสองก็คือ ‘หนังสือสกิลมวยไทเก๊ก’ สามก็คือไอเทมรูปวงแหวนสีขาวเหมือนบนศีรษะของพวกเทวดา จางเย่กดเปิดเข้าไปดู ก็เห็นคำอธิบายไอเทมนี้

【รัศมีแห่งโชค】: เพิ่งความโชคดี ใช้ได้ไม่จำกัด แสดงผลยกเลิกผลหลังกดเปิดปิด ขณะแสดงผลใช้ค่าชื่อเสียงหนึ่งหมื่นแต้มต่อวินาที!

เห็นคำอธิบายของไอเทมนี้แล้ว จางเย่ก็แทบจะร้องครวญสุดเสียง ฟ้าไม่ทอดทิ้งข้า! ฟ้าไม่ทอดทิ้งข้า!

เห็นหรือยัง!

ล้างมือน่ะสำคัญนะ!

ถึงตอนแรกจะไม่เห็นผล แต่ก็เห้นผลตามทีหลังใช่ไหมล่ะ!

ชั่วขณะที่เขาได้สิทธิ์ในการซื้อของชิ้นนี้ จางเย่ก็เห็นว่าความพยายามทั้งหมดที่ผ่านมาไม่สูญเปล่า เสี่ยงไปยี่สิบล้านจุดแล้วยังไง เสียใจที่ไม่ได้เพิ่มเดิมพันให้กับ ‘ขนมปังโชคดี’ แล้วยังไง ตอนนี้ฉันได้ของเทพอย่าง ‘รัศมีแห่งโชค’ มาแล้ว ยังจะใช้ ‘ขนมปังโชคดี’ ไปอีกทำไม? ‘ขนมปังโชคดี’ ใช้ได้สูงสุดแค่ห้านาที ยังต้องโชคดีจับขึ้นมาได้ ไม่ได้ใช้ได้ทุกเวลา ทั้งยังมีข้อจำกัดมากมาย แต่สำหรับ ‘รัศมีแห่งโชค’ นั้นขอแค่มีค่าชื่อเสียงพอ ไม่มีทั้งข้อจำกัด ไม่มีระยะเวลาบังคับ อยากใช้นานแค่ไหนก็ได้ เพิ่มโชคเวลาไหนก็ได้ อยากหยุดเวลาไหนก็ได้ ทั้งรุกทั้งรับ ไม้อ่อนไม้แข็ง เข้าตีเข้า... เอาล่ะออกทะเลแล้ว แต่มันยอดเยี่ยมจริงๆ นะ!

เรื่องนี้ช่วยแก้ปัญหาใหญ่ให้จางเย่ได้แล้ว!

สิทธิ์ในการซื้อในร้านค้านี้ นับว่ามาได้ถูกเวลา!

ทั้งเพิ่มโชคลาภเอย อยากใช้ตอนไหนก็ใช้ได้ นี่หมายความว่ายังไง! ควรต้องรู้สึกยังไง!

เอาล่ะ ปัญหาอย่างเดียวก็คือ ‘รัศมีแห่งโชค’ นั้นออกจะแพง ‘ขนมปังโชคดี’ ที่จับลอตเตอรี่ออกมาได้นั้น ราคาหนึ่งแสนจุด ทว่า ‘รัศมีแห่งโชค’ นั้น ใช้ค่าชื่อเสียงหนึ่งหมื่นต่อหนึ่งวินาที หนึ่งนาทีราคาหกแสนจุด สิบนาทีราคาหกล้านจุด!

พลังอันยิ่งใหญ่ มาพร้อมกับราคาอันใหญ่ยิ่ง!

แต่การซื้อกับจับรางย่อมแตกต่าง ข้อนี้ได้แต่ยอมรับแล้ว

อย่างเช่น ‘หนังสือสกิลมวยไทเก๊ก’ ถ้าจับฉลากได้ อย่างนั้นมีราคาเพียงหนึ่งแสน แต่ทว่าถ้าซื้อจากร้านค้า กลับมีราคาถึงเล่มละหนึ่งล้าน แพงกว่ากันสิบเท่า แต่ก็ทำอะไรไม่ได้ ทุกอย่างนั้นขึ้นกับโชค ถ้าเกิดจับอะไรที่ไม่มีประโยชน์ออกมาได้ ก็ถือว่าเสียเปล่า แต่สำหรับร้านค้านั้น ขอแค่มีสิทธิ์ในการซื้อ ย่อมซื้อได้ตลอดเวลา ในทางกลับกัน ก็มีราคาสูงกว่า

อย่างไร นับว่าวันนี้จางเย่ได้ผลเก็บเกี่ยวมาค่อนข้างมากแล้ว!

เขาจดบันทึกค่าชื่อเสียงกับสกิลของตนเองดังนี้

ค่าชื่อเสียง : สามสิบสามล้านแต้ม

ไอเทม : ลูกเต๋าปรับระดับความยาก *2 ยาหยอดตามองทะลุ *1

สกิล : จำนวนหนึ่ง

สิทธิ์การซื้อ : แคปซูลความจำ หนังสือสกิลมวยไทเก๊ก รัศมีแห่งโชค

จางเย่มั่นใจมากขึ้น ลอตเตอรี่คราวนี้ คือการเริ่มต้นปีใหม่ที่ดี!




=======================

[1] เลขหก ออกเสียง ลิ่ว พ้องเสียงกับคำว่า ลิ่ว ที่แปลว่าราบรื่น

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./21.md)