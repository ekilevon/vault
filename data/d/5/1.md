##บทที่ 401 : หนึ่งบาทาของจางเย่!
ทุกอย่างเกิดขึ้นเร็วเกินไป!

ไม่มีใครเคยคิดว่าจะเกิดอะไรอย่างนี้ได้!

อีอันอ๊กนิ่งงัน บอดี้การ์ดของอีอันอ๊กก็นิ่งงัน แฟนคลับที่ตื่นตระหนกจนถอยหลบยังนิ่งงัน กระทั่งจางเย่และเหล่าคนดัง รวมไปถึงพวกพนักงานที่เพิ่งออกมาจากห้องส่งหมายเลขหนึ่งของสถานี CCTV และเหล่าคนที่มาจากบริษัทผู้จัดการศิลปินทั้งหลายซึ่งรออยู่ข้างนอกต่างนิ่งงัน มันเกิดขึ้นไวไปหมดจนไม่มีใครเห็นได้อย่างชัดเจนว่าเกิดอะไรขึ้นกันแน่!

เด็กสาวผู้แสนอ่อนแอล้มลงไปบนพื้น ถึงแม้ว่านี่จะเป็นปีใหม่ แต่เธอก็ยังคงอยู่ในชุดนักเรียน ดูเหมือนเธอจะถูกทำให้บาดเจ็บและล้มลง สาวน้อยกำลังจับแขนตัวเองนอนอยู่บนพื้น เธอฝืนทนความเจ็บปวดจวนเจียนสลบ น้ำตาคลออยู่ในนัยน์ตาก่อนจะไหลรินล่วงลงมา พื้นถนนหนาวเย็นเยียบแต่เธอกลับสวมเสื้อผ้าน้อยชิ้น เธอรออีอันอ๊กมานานหลายชั่วโมง ตอนนี้ความเหน็บหนาวของเธอทำให้สามารถมองเห็นได้ด้วยตาเปล่าเลยว่าร่างกายเธอกำลังสั่นเทาอยู่

"มีอะไร?"

"เกิดอะไรขึ้นเหรอ?"

"ทำไมเธอถึงล้มลงล่ะ?"

"นี่ยัยหนู โอเครึเปล่า?"

"ไอ้หยา ใครก็ได้ไปช่วยเธอก่อนเร็ว!"

ผู้คนรอบๆ ต่างถกกันอย่างฉงน

อีอันอ๊กมองไปที่เด็กสาวอย่างนิ่งเฉยและไม่คิดจะเคลื่อนไหวอะไรจากจุดเดิม

สองบอดี้การ์ดที่นิ่งงันไปสองสามวินาทีในตอนแรกหยุดมองไปที่เด็กสาว มือของพวกเขายังอยู่รอบอีอันอ๊ก สายตาของพวกเขามีไว้ให้ลูกค้าเท่านั้น

หญิงสาววัยสามสิบคนหนึ่งที่แสดงกายกรรมในรายการคืนส่งปีเป็นคนที่อยู่ใกล้สาวน้อยที่สุด เธอรีบวิ่งไปหาแล้วจับมือของเด็กสาวไว้ "สาวน้อย เป็นยังไงบ้าง?"

เด็กสาวส่ายหน้าสุดชีวิต แต่น้ำตายังคงไหลลงมา

หัวใจของหญิงสาวเจ็บปวดรวดร้าวจนต้องโอบกอดเด็กสาวไว้ "สาวน้อยเธอน่าสงสารเหลือเกิน ดูสิตัวแข็งหมดแล้ว ไม่เป็นไรนะ ป้าอยู่นี่แล้ว"

ที่ข้างหลัง ฉือซิ่วฟางและเพื่อนๆ ก็ออกมาแล้วเหมือนกัน เธอน่าจะเห็นสถานการณ์และรีบออกมาพร้อมหญิงสาววัยกลางคนรุ่นราวคราวเดียวกันกับเธออีกคนหนึ่ง พวกเธอนั่งลงยองๆ กวาดตามองรอบๆ สำรวจจุดที่เด็กสาวบาดเจ็บ

"เจ็บตรงไหนจ๊ะ?" ฉือซิ่วฟางรีบถาม

เด็กสาวตอบ "ไม่ปวดเลย ขอบคุณค่ะคุณป้า"

ผู้หญิงที่เป็นคนแสดงกายกรรมไม่ค่อยพอใจ แม้ว่าเธอยังไม่เข้าใจเรื่องราวอะไรดีนัก แต่ก็รู้ว่าอะไรเป็นต้นเหตุของสิ่งเหล่านี้ เธอหันขวับไปมองที่อีอันอ๊กและสองบอดี้การ์ดทันที "พวกแกเป็นไรหะ!"

หนุ่มสามมุมต่างเมินเฉยไม่พูดอะไรสักคำ

นักกายกรรมหญิงกล่าวอย่างเดือดๆ "จะไม่พูดว่าเพราะอะไรหรอกนะ แต่เธอเป็นแค่นักเรียน แถมยังเป็นเด็กสาวอีก เธอล้มต่อหน้าพวกนาย พวกนายที่เป็นผู้ใหญ่สามคนไม่คิดจะช่วยเธอหน่อยเหรอไง?"

อีอันอ๊กมองไปที่เธอ "**&amp;%￥##@@#"

บอดี้การ์ดทั้งสองคนนิ่งเฉยและไม่ขยับจากจุดเดิม

ภาษาเกาหลีที่อีอันอ๊กพูดออกมานั้นไม่มีใครเข้าใจ

ฉือซิ่วฟางทนไม่ไหว "ไม่เข้าใจภาษาจีน แต่คนล้มตรงหน้าทั้งคนใช่ว่าไม่ต้องช่วยเหรอไง!"

นักร้องชายที่เป็นคนดังระดับ B ข้างหลังกล่าวสัมทับ "เด็กสาวที่ล้มลงตรงหน้าเป็นแฟนคลับนายนะ! นี่นายจะนิ่งอยู่อย่างงั้นจริงๆ เหรอ?"

ตอนนั้นเอง หนึ่งในเหล่าเด็กสาวพุ่งไปชี้หน้าบอดี้การ์ดร่างอวบอ้วน "เป็นเขา! เขานี่แหละเป็นคนผลัก! ฉันเห็นจะจะเลย!"

"ฉันก็เห็นเหมือนกัน!"

"ไม่ผิด!"

"เป็นพวกเขา!"

"พวกเขาทำอย่างนี้ได้ยังไง!"

"พวกเราแค่อยากได้ลายเซ็น! แต่พวกคุณกลับมาผลักกันเฉยเลย?"

"นี่มันอะไรกันเนี่ย! จะมาเต๊ะท่าอะไรเยอะแยะ! หลังจากจากนี้ฉันไม่ฟังเพลงหรือดูละครของนายอีกแล้ว!"

"ไม่ว่านายจะดังมากจากไหน แต่คิดว่าจะเทียบกับจางหย่วนฉีได้เหรอ? ตอนนั้นพี่สาวจางเพิ่งลงจากงานคอนเสิร์ต เธอถูกหยุดไว้ด้วยคนเป็นหมื่นๆ ที่ประตูหลัง ต่างคนต่างอยากได้ลายเซ็นของเธอ แต่พี่สาวไม่พูดอะไรสักคำ เพียงแค่เอื้อมมือไปหยิบปากกาออกมาเซ็นให้พวกเรา! เธอเซ็นไปกว่าสองชั่วโมงเพื่อพวกเรา! หลังจากนั้นพวกเราเห็นว่าเธอต้องทนยากลำบากขนาดไหน แม้แต่ปากกาเธอยังไม่มีแรงจะจับเลย จนผู้คนต่างถอยห่างออกมาเองนั่นแหละ พอถึงลายเซ็นสุดท้ายก็ปาไปเช้าวันใหม่แล้ว ดูสิว่าพี่สาวจางทำอะไร? แล้วนายทำอะไร? มองย้อนกลับไปฉันแม่*ตาบอกชัดๆ! ฉันชอบนายเข้าไปได้ยังไงเนี่ย! นายมันน่าผิดหวังที่สุด! นายกล้าทำได้ยังไง!"

"ใช่! เด็กคนนั้นอยู่ตรงนี้อยู่แล้วตอนฉันมาถึง เธอตัวสั่นท่ามกลางลมหนาว ฉันถึงกับให้เธอยืมเสื้อกันหนาว แต่เธอเขินอายเกินกว่าจะรับไป เธอรอมานานกว่าสามชั่วโมง! ทั้งหมดก็เพื่อรูปลายเซ็นใบเดียว! แค่ความหวังเล็กๆ อย่างนี้นายก็ตอบสนองไม่ได้เหรอ? ขอมากไปเหรอ? ยากไปเหรอ?"

หลายคนต่างวิจารณ์อยากหนัก!

มีกลุ่มแฟนคลับบางคนของอีอันอ๊กที่พุ่งเข้ามาตอนแรกๆ พวกเขาต่างรู้สึกผิดหวัง หัวใจแปรเปลี่ยนเป็นเย็นยะเยียบหลังจากเห็นเหตุการณ์นี้ พวกเขาเริ่มว่ากล่าวใส่อีอันอ๊กและสองบอดี้การ์ด ถึงแม้คนที่ผิดจริงๆ จะเป็นบอดี้การ์ดก็ตาม แต่ใครเป็นเจ้านายล่ะ? เป็นนายไง บอดี้การ์ดก็ของนาย คนของนายทำผิด เป็นต้นเหตุของเรื่องพวกนี้ แต่นายกลับนิ่งเฉยเนี่ยนะ ไหนจะไม่ให้ความช่วยเหลือเธอ ไหนจะไม่พูดปลอบอะไรสักคำ ถึงแม้นายจะมีเหตุผลอะไรก็ไม่รู้หรอกนะ อาจจะมีอะไรเร่งด่วน หรือตารางงานรัดตัว หรือรีบกลับบ้านไปพักผ่อน ก็ล้วนเอาอะไรมาเป็นข้ออ้างการกระทำพวกนี้ไม่ได้ทั้งนั้น นี่เป็นความรับผิดชอบของอีอันอ๊ก!

"ขอโทษซะ!"

"ใช่! นายต้องพูดขอโทษ!"

"อีอันอ๊ก! รีบขอโทษซะ!"

แฟนๆ ของอีอันอ๊กหลายคนรู้สึกทำตัวไม่ถูก พวกเขาไม่รู้ว่าสมควรยืนอยู่ข้างใครดี แต่เห็นชัดๆ ว่าพวกเขายังคงชอบอีอันอ๊กอยู่ พวกเขายังคงมัวเมาอยู่ในภาพมายา

ถึงอย่างนั้นเหล่าแฟนคลับต่างๆ ที่เคยรอซูเปอร์สตาร์อยู่ด้านนอก รวมไปถึงพวกที่ไม่ชอบหน้าอีอันอ๊กอยู่แล้วนั้น เริ่มตะโกนขึ้น!

"ขอโทษซะ!"

"ขอโทษซะ!"

"ขอโทษซะ!"

ไม่รู้ว่าเกิดอะไรขึ้น ทุกคนต่างพูดเป็นเสียงเดียวกัน!

หลายคนต่างรู้สึกเหมือนถูกกระตุ้นและฉุนเฉียว ไม่ใช่ทุกคนที่ชอบอีอันอ๊ก และไม่ใช่ทุกคนที่ชอบเกาหลี มีคนเจ็ดถึงแปดคนที่ข้ามเทปห้ามเข้าไปแล้ว!

พอเหล่าพนักงานรักษาความปลอดภัยของสถานี CCTV เห็นอย่างนั้น ก็กลัวสถานการณ์จะเลยเถิดเกินไป พวกเขารีบวิ่งไปหยุดยั้งผู้คน ต่างคนต่างจับคนละคน โดยหวังว่าจะทำให้เหล่าคนธรรมดาทั้งหลายใจเย็นลง!

"ถอยไป!"

"อย่าทำอย่างนี้!"

"นี้เป็นเขตหวงห้าม!"

พนักงานรักษาความปลอดภัยมีสามแถว ชัดเจนว่าพวกเขาต้องรักษาความปลอดภัยของพวกคนดัง!

ถึงอย่างนั้น ยิ่งมีเรื่องนี้ผู้คนยิ่งไม่อาจข่มอารมณ์ไว้ได้!

"อยากให้พวกเราออกไปงั้นเหรอ?"

"เขาทำร้ายคนของพวกเรานะ!"

"ที่นี่ประเทศจีนหรือเกาหลี หา?"

"ปล่อยฉันนะ! ปล่อยฉันเข้าไป! พวกแกมาจากประเทศไหนกันแน่เนี่ย!"

ผู้คนต่างตะโกนไปที่พวกพนักงานรักษาความปลอดภัย แต่พวกเขายังคงทำหน้าที่ของตัวเองต่อโดยการพยายามผลักคนออกไป แบบไม่พูดอะไรซักคำ!

ฉือซิ่วฟางตะโกน "หยุดนะ!"

ชายแก่คนหนึ่งที่เป็นคนวาดศิลปะทรายในรายการคืนส่งปีกล่าว "พวกเธอกำลังทำอะไรน่ะ!"

พนักงานรักษาความปลอดภับของสถานี CCTV ไม่สนใจชายคนนั้น และยังคงทำงานของพวกเขาต่อไป ไม่สำคัญว่าใครเป็นคนผิด พวกเขาไม่สนใจหรอก พวกเขาคือกลุ่มคนที่ได้ผ่านการฝึกฝนและเป็นมืออาชีพมากๆ สำหรับพวกเขาแล้ว นี่คือเรื่องงาน จะมาเห็นใจใครน่ะเหรอ? ไม่เคยอยู่ในหัว!

อีอันอ๊กยังคงนิ่งเฉย

เขาไม่ขยับไปไหน สองบอดี้การ์ดต่างปิดปากเงียบไม่พูดอะไร

อีกมุมหนึ่ง ฉือซิ่วฟางและนักกายกรรมหญิงต่างช่วยให้เด็กสาวลุกขึ้นได้

เพื่อนของฉือซิ่วฟางถอดเสื้อกันหนาวของตัวเองให้เด็กสาว "สวมเสื้อของป้านะ เธอพูดอะไรหน่อยสิ เจ็บตรงไหนหรือเปล่า? บาดเจ็บหรือเปล่าตอนที่ล้มน่ะ?"

เด็กสาวส่ายหน้าสุดชีวิต "ไม่เป็นไรค่ะ ไม่เป็นไร ขอบคุณนะคะคุณป้า"

ฉือซิ่วฟางเจ็บใจที่ไม่อาจหลอมเหล็กเป็นเหล็กกล้า[1] "ถ้าเธอสบายดี ทำไมถึงยังจับแขนอยู่อย่างนั้น? เอามาให้ป้าดูเถอะ!" พูดอย่างนั้นแล้วเธอก็ดึงแขนเสื้อของเด็กสาวมาโดยไม่สนใจแรงต่อต้านก่อนจะม้วนแขนเสื้อขึ้นมาดู แขนของเด็กสาวมีทั้งรอยช้ำและรอยถลอก!

เธอไม่ได้ล้มรุนแรงนักแต่ในมุมมองของผู้ใหญ่แล้ว เด็กสาวคนนี้ยังคงเป็นแค่เด็กน้อยอยู่ เด็กอย่างเธอทนเจ็บอยู่ได้อย่างไรทั้งที่ได้รับบาดเจ็บแบบนี้ เธอพยายามอดทนทำให้นี่เป็นเรื่องเล็กน้อยไม่สำคัญหรือ? คิดถึงตรงนี้แล้วทำเอาหัวใจทุกคนเจ็บปวด! พวกเขารับรู้ได้ว่าเธอเป็นคนที่อ่อนไหวและไม่อยากรบกวนคนอื่น นี่ยิ่งทำให้ทุกคนโมโหอีอันอ๊กและสองบอดี้การ์ดเข้าไปใหญ่ พวกนั้นทำอะไรลงไปน่ะ!

ทำไมถึงยังมีซุป’ตาร์แบบแกได้?

กล้าทำกับแฟนคลับแบบนี้ได้ยังไง!

"ขอโทษซะ!"

"ขอโทษซะ!"

"ขอโทษซะ!"

คนทั่วไปข้างนอกตะโกนเสียงดังขึ้นเรื่อยๆ!

บอดี้การ์ดของอีอันอ๊กน่าจะรู้ภาษาจีนอยู่บ้าง บอดี้การ์ดร่างผอมมองไปที่ฝูงชนแล้วจึงเข้าไปกระซิบอะไรบางอย่างที่หูอีอันอ๊ก อีอันอ๊กพลันหน้าเขียวก่อนจะพูดอะไรสักอย่างกับบอดี้การ์ดร่างผอม

สุดท้าย อีอันอ๊กก็หมุนตัวกลับและมุ่งหน้าไปสุดทางเดิน รถที่มารับเขารอยู่นั่นแล้ว!

"บอกให้หยุดไง!"

"พูดขอโทษสิ!"

"นี่แกเป็นคนแบบไหนหะ!"

ฝูงชนชี้ไปที่เขาและตำหนิอย่างรุนแรง!

ถึงอย่างนั้นอีอันอ๊กก็ทำเหมือนไม่มีใครอยู่ตรงนั้นและเดินต่อไปเรื่อยๆ

สองบอดี้การ์ดประกบทั้งซ้ายขวาตอนที่เขาเดินต่อไป

เห็นแบบนี้แล้ว ทำเอาเหล่าคนดังในประเทศทำอะไรไม่ถูกเลยทีเดียว ถึงอย่างนั้นก็ไม่มีใครเข้าไปหยุดเขาไว้สักคน ไม่มีพนักงานรักษาความปลอดภัยของสถานี CCTV ที่สนใจอีอันอ๊กแม้แต่คนเดียว แถมยังคอยกันคนทั่วไปไม่ให้บุกเข้าไปหาอีกต่างหาก! สถาณการณ์วุ่นวายไปหมด ฝ่ายหนึ่งต่างตะโกนด่ากราดไปทั่ว ฝ่ายหนึ่งร้องสนับสนุนอีอันอ๊ก ปะปนไปกับเสียงของเหล่าพนักงานรักษาความปลอดภัยที่พยายามหยุดพวกเขา!

"มันก็แค่อุบัติเหตุ!"

"อันอ๊กโอปป้าไม่มีทำอย่างนั้นกับแฟนๆ แน่!"

"มันต้องเป็นอุปสรรคทางภาษาแน่ๆ สำหรับอันอ๊กโอปป้า ฉันรู้ภาษาเกาหลีนะ ให้ฉันพูดอะไรหน่อยเถอะ"

และแล้วคนนั้นก็ตะโกนเป็นภาษาเกาหลีโดยหวังว่าอีอันอ๊กจะหันมาขอโทษเด็กสาวที่ล้มลง ซึ่งเป็นต้นเหตุของเรื่อง!

ถึงแม้อีอันอ๊กและสองบอดี้การ์ดจะได้ยินอย่างชัดเจน แต่พวกเขากลับไม่สนใจที่จะหันหลังกลับแม้แต่น้อย!

ผู้หญิงที่เป็นคนพูดภาษาเกาหลีหน้าซีด "เป็นไปได้ยังไง! อันอ๊กโอปป้า! อันอ๊กโอปป้า!"

ผลลัพธ์สุดท้ายคือ อีอันอ๊กผลักแฟนคลับล้ม แล้วสะบัดตูดพองขนหนีไปพร้อมบอดี้การ์ด ซึ่งไม่มีใครหยุดพวกเขาไว้ได้!

ฝูงชนได้แต่ค่อยส่งเสียงตะโกนและกำหมัดด้วยความคับแค้นใจ พวกเขาเป็นแค่คนธรรมดาๆ ทั่วไป ด่าได้บ้าง แต่กลับไม่มีใครกล้าเข้าไปหยุดอีอันอ๊กเพราะเขาค่อนข้างเป็นดาราที่โด่งดังไม่น้อยในประเทศนี้ ส่วนเหล่าคนดังทั้งหลายที่มาในรายการคืนส่งปีก็ไม่มีใครกล้าหยุดเขาเช่นกัน พวกเขาได้แต่ยืนอยู่ตรงนั้นและกล่าวตำหนิ เพราะพวกเขาไม่รู้ว่ามีทางไหนที่จะหยุดอีอันอ๊กได้!

อีอันอ๊กเดินหนีไปแล้ว!

พนักงานรักษาความปลอดภัยผู้ไม่สนห่*เห*อะไรเลย!

สำหรับพวกเขาแล้ว เรื่องพวกนี้ช่างไร้สาระ!

เด็กสาวที่บาดเจ็บเพราะถูกผลักล้มลงบนพื้น ขบริมฝีปากที่แห้งผากขณะที่จับจ้องไปทางอีอันอ๊กตาไม่กะพริบ หลังจากอดทนมาไม่น้อย เธอพลันระเบิดร้องไห้โฮออกมา ช่วงก่อนหน้านี้เธอบาดเจ็บและล้มลง แต่เธอกลับอดทนโดยไม่มีอาการโอดคราญสักกระผีกยกเว้นน้ำตาที่ไหลลงมา เธอยังคงยืนยันอยู่เสมอว่าเธอสบายดี แต่ตอนนี้ ตอนที่เสียงร้องไห้แรกดังออกมา มันทำให้หัวใจของคนที่เหลือแตกเป็นเสี่ยงๆ! ตอนนั้นเองเรื่องที่ไม่คาดคิดได้เกิดขึ้น!

อีอันอ๊กยังไม่ได้ออกไป พูดให้ชัดหน่อยก็คือ ออกไปไม่ได้!

ข้างหน้ามีประตูสแกน ที่ให้ผ่านไปได้ทีละคนเท่านั้น ตอนนั้นเองที่บอดี้การ์ดต้องรออยู่ข้างหลัง อีอันอ๊กจึงรีบๆ เดินผ่านประตูสแกนออกไป ทว่ามีคนที่รออยู่ตรงนั้นอยู่ก่อนแล้ว คนคนนี้เหมือนกับคนธรรมดาทั่วไป หน้าตาติดจะพื้นๆ ไหนจะการแต่งตัวที่ไม่ค่อยเรียบร้อย เหมือนคนถอดเสื้อกันหนาวก่อนออกบ้านมาอย่างไรอย่างนั้น กล่าวได้ว่า ชายหนุ่มคนนี้ช่างเป็นคนที่ไม่เตะตาอะไรเลย ทว่าภายใต้สายตางุนงงของทุกคน เขาค่อยๆ ยืดขาออกมา และเตะไปที่ท้องของอีอันอ๊กอย่างแรงด้วยฝาเท้า!

ป้าง!

เพียงท่าเตะธรรมดาๆ!

ที่เร็วประดุจสายฟ้าฟาด!

ส่งให่อีอันอ๊กบินกลับไป!

ร่างของอีอันอ๊กลอยกลางอากาศ พุ่งออกไปกว่าสองเมตร!

นั่นคือจางเย่!

บุคคลที่ขวางทางอีอันอ๊กไว้คือจางเย่!

บริเวณโดยรอบพลันเงียบกริบ ทุกคนต่างตกตะลึง!

จางเย่มองหน้าอีอันอ๊กผู้ถูกทำให้ทะยานออกไปกลางอากาศ และบอดี้การ์ดทั้งสองคนที่ดูโกรธเกรี้ยวไม่น้อย ก่อนจะพูดว่า "ถ้าไม่พูดขอโทษ พวกเอ็งแม่*อย่าคิดจะหนีไปไหนเลยเว้ย!"




===================

[1] เจ็บใจที่ไม่อาจหลอมเหล็กเป็นเหล็กกล้า (恨铁不成钢) อุปมาหมายถึงไม่สบอารมณ์ต่อความไม่เอาถ่าน ในที่นี้หมายถึงฉือซิ่วฟางผิดหวังที่เด็กสาวไม่พูดความจริง

*-*-*-*-*-*-*-*-*-*-*-*-*-*-*-*



[Go To Next Chapter]( ./2.md)