##บทที่ 447 : ทำเนียบแฮกเกอร์โลก!
รายชื่อทำเนียบไวรัสอัพเดทแล้ว

ทุกชาติทั่วโลกล้วนมีปฏิกิริยาแตกต่างกันไป

แพนด้าจุดธูปได้อันดับสองในทำเนียบไวรัสอันตรายของโลก แต่กลับได้รับการชื่นชมยินดีจากประชาชนชาวจีนเท่านั้น จางเย่งุนงงสงสัยสุดๆ ไม่ทราบควรจะร้องไห้หรือหัวเราะดี ทว่าเมื่อขบคิดดู ไม่ใช่เขาก็เป็นเช่นกันหรือ? เขาเองก็เป็นคนจีนธรรมดาๆ คนหนึ่ง ไม่ได้มีสายตากว้างไกล ไม่ได้มีกริยาท่าทางงามสง่า เขาเองก็เป็นคนจีนคนหนึ่งที่อยากเห็นโลกหล้าปั่นป่วนวุ่นวาย ยินดีที่จะได้เห็นคนอื่นๆ โวยวาย สบถ ก่นด่า แม้แต่ขุ่นแค้นขุ่นเคืองใจ ความยินดีสาแก่ใจที่ได้แก้แค้นเป็นสิ่งที่พวกเขามีไม่ต่างกัน ส่วนเรื่องความสงบสุขของโลก คุณธรรม หรือความหมายของชีวิต?..เขาไม่ได้สนใจเรื่องเหล่านั้น! ถ้าโกรธก็ต่อยกลับ ใครจะสนเรื่องความหมายของชีวิตบ้าบอนั่นล่ะ?

ฝ่ายชาวอเมริกัน :

"ไวรัสตัวนี้ร้ายกาจมาก"

"นั่นสิ ไวรัส 77 โดนเบียดตกอันดับไปเลย"

ฝ่ายอังกฤษ :

"ทำเนียบแฮกเกอร์ยังไม่อัพเดท?"

"รออีกหน่อยน่า"

"อือ เริ่มอัพเดทฝ่ายโทรจันกับไวรัสแล้ว อีกเดี๋ยวคงถึงคิวแฮกเกอร์"

ฝ่ายรัสเซีย :

"ไอ้ ‘2’ นั่นน่าจะได้ขึ้นชื่อในทำเนียบแล้ว"

"นั่นไม่ต้องให้นายพูดหรอก ได้ยินว่าฝั่งจีนยังมียอดฝีมือคนหนึ่งอยู่ด้วย เหมือนจะเป็นโปรแกรมเมอร์ของหน่วยกำกับ ไม่รู้ว่าจะได้ติดอันดับด้วยไหม"

ฝ่ายจีน :

"JIN ตกอันดับแน่"

"ยุคคนใหม่มาแล้ว คนเก่าต้องถอยไปล่ะนะ"

"อัพเดทเร็วๆ สิ ไวๆ หน่อย!"

"นั่นสิ คราวนี้จะได้เห็นชื่อท่านเทพของเราขึ้นทำเนียบบ้าง!"

ทำเนียบทั่วไปนั้นจะมีการอัพเดทหลังเกิดเหตุการณ์ใหญ่ระดับนานาชาติ หรือเหตุสงครามแฮกเกอร์ หลังอัพเดททำเนียบไวรัสแล้ว ที่ต้องตามมาคือทำเนียบแฮกเกอร์และอื่นๆ ที่ทำให้ทั่วโลกงุนงงคือหลังทำเนียบไวรัสได้รับการอัพเดท ทำเนียบแฮกเกอร์กลับทิ้งช่วงอยู่นาน ยังคงเป็นทำเนียบแฮกเกอร์เก่าเมื่อเดือนก่อน

มีคนคอมเมนต์เอาไว้อย่างต่อเนื่อง

"เกิดอะไรขึ้น?"

"มีใครอยู่ไหม?"

"รีบอัพเดทสิ ทุกคนรอกันอยู่นะ"

"คอยจนง่วงแล้วเนี่ย"

"นี่มันเที่ยงคืนล่ะนะ"

"ฮ่าๆ ฉันเพิ่งตื่นมาก็ตอนเช้าพอดี ไม่เป็นไร ฉันรอได้"

เวลาแตกต่าง ภาษาแปลกแยก คนส่วนใหญ่คุยกันด้วยภาษาอังกฤษ มีภาษารัสเซีย เกาหลี จีน โปรตุเกส หลายหลากภาษาร่วมพูดคุยด้วย ต่างคนต่างมาจากทั่วทุกมุมโลก

จางเย่เข้ามาดูหน้าเว็บนี้ด้วย

ผ่านไปราวครึ่งชั่วโมง

มีคนกดรีเฟรช ก่อนแจ้งข่าวต่อคนอื่นๆ ว่า "อัพเดทแล้ว!"

คนนับไม่ถ้วนกรูกันเข้ามาชม ไม่ว่าใครก็ตามที่เข้ามาต่างต้องตะลึงไม่กันหมด มีคนพอคาดเดาไว้ได้บ้าง บางส่วนกลับเห็นว่าเกินความคาดหมายนัก!

นี่คือทำเนียบของเหล่าแฮกเกอร์ มีทั้งอาชญากรแฮกเกอร์ข้ามชาติ โปรแกรมเมอร์ของบริษัทแอนตี้ไวรัส และฝ่ายรักษาความปลอดภัยระหว่างประเทศ!

JIN แฮกเกอร์ชาวเกาหลีตกอันดับจากอันดับที่สี่สิบห้าไปเป็นห้าสิบเก้า เช่นกันกับ 59-V ซึ่งเพิ่งลาออกมาจากบริษัทรักษาความปลอดภัยเครือข่ายก็ร่วงจากแปดสิบเก้าไปต่ำกว่าร้อย ไม่ได้มีชื่อติดอยู่ในหน้าแรกอีกต่อไป ทั้งหมดนี้ มีแต่เจินที่ได้เลื่อนอันดับ เพราะเขาเป็นหน้าใหม่ที่ไม่เคยมีอันดับแต่แรก แม้ฝ่ายเกาหลีจะพ่ายแพ้ยับเยินแต่ทักษะของเจินก็เป็นที่ประจักษ์ ดังนั้นหน้าใหม่รายนี้จึงทิ้งอันดับไว้บนเวทีโลกด้วยอันดับหกสิบห้า ซึ่งต่ำกว่า JIN เพียงนิดเดียว นี่คือความรู้สึกของคลื่นลูกหลังไล่ลูกหน้า!

ฝ่ายที่ให้ความสนใจที่สุดยังคงเป็นฝั่งจีน!

ชื่อแรกทำให้โลกต้องตกตะลึงก็คือชื่อของ ‘FAN’!

การแสดงออกของ ‘FAN’ จากหน่วยกำกับฯ ของจีนทำให้เหล่าแฮกเกอร์ทั่วโลกซึ่งชมสงครามครั้งนี้ต้องหวาดหวั่นตื่นตัวกันขึ้นมา ในสมรภูมิไซเบอร์ คนที่สามารถบุกตะลุยผ่านทุกอุปสรรค ชำนาญทั้งการโจมตีและป้องกัน วางเหยื่อล่อ ข้อมูล ช่องโหว่ พอร์ท เขานับเป็นแฮกเกอร์ที่ชำนาญทุกศาสตร์จริงๆ ในการศึก ‘FAN’ รับมือกับสามยอดฝีมือของเกาหลีอย่าง JIN เจิน และ 59-V ได้โดยไม่มีแรงกดดันใดๆ ทั้งสิ้น ทั้งยังสามารถดึงข้อมูลกลับไปได้ แม้พวกเขาจะใช้กลยุทธล้อมกัก ไม่ปะทะซึ่งหน้า อีกอย่าง ‘FAN’ ถึงกับตามลากตัวอิง แฮกเกอร์มือท็อปของเกาหลีออกมาได้ด้วย เห็นได้ชัดว่าเขานั้นอยู่กันคนละระดับ และยอดเยี่ยมกว่าพวกเขาเยอะ!

เรื่องนี้ไม่ว่าใครก็รู้!

เรื่องนี้ไม่ว่าใครก็ทราบ!

ทว่าเมื่อเห็นชื่อของ ‘FAN’ ตรงหน้านี้แล้ว ยังคงเห็นว่าแม่*สูงเกินไปอยู่ดี!

ทำเนียบแฮกเกอร์ระดับโลก : ‘FAN’ -- อันดับสิบ!

ไม่มีใครรู้แน่ชัดว่าเด็กใหม่อย่าง ‘FAN’ ที่เพิ่งโผล่หน้าออกมา ซึ่งเป็นหน้าใหม่ที่ไม่เคยได้ขึ้นเวทีโลกใดๆ เลย ทำไมถึงได้รับการประเมินขึ้นไปในสิบคนแรกของโลก!

ผิดพลาดตรงไหนไหม?

รายชื่อนี้จัดผิดหรือเปล่า?

YOYOT (US) : เป็นไปได้ไง?

ฟูจิวาระ (JAP) : ทำเนียบนี้เกิดอะไรขึ้นหว่า?

47 (US) : ไม่มีทางผิดหรอก นี่เป็นทำเนียบศักดิ์สิทธิ์ของแฮกเกอร์เชียวนะ คนจัดทำต่างก็เป็นสุดยอดมืออาชีพในวงการ จะไปผิดพลาดได้ยังไง?

ลูว์ฟ (RUS) : ‘FAN’ ทำไมมีชื่อเหนือกว่าพวกเราอีก?

TOM (UK) : เหนือกว่านายน่ะปกติ เพราะนายอายุมากแล้ว ทักษะรุ่นใหม่ๆ นายออกจะด้อยไปบ้าง แต่ ‘FAN’ ทำไมถึงเหนือกว่า YOYOT ได้ล่ะ? เข้าอันดับสิบ?

อีกฝ่าย

JIN กล่าว : ทำเนียบนี้ไม่น่าเชื่อเกินไปแล้ว!

เจิน : ก็รู้นะว่า ‘FAN’ ร้ายกาจ ถือว่าเก่งกว่าฉันแน่ๆ แต่ก็แค่คนที่น่าจับตาดูเท่านั้นเองนี่ ไม่มีทางให้เขาขึ้นไปอันดับสิบไหม? ความสามารถจริงๆ ของเขายังมองไม่ออกเลยนะ ถ้าให้ดูความสามารถที่แสดงออกตอนนี้ อย่างมากก็อันดับสี่สิบเท่านั้นแหละ

ทุกคนต่างมีความตื่นตกใจ!

ทางการออกแถลงการณ์โดยเร็วไว ความจริงแล้วก็ไม่ใช่แถลงการณ์อะไรหรอก เป็นแค่ข้อมูลของ ‘FAN’ เท่าที่มีเท่านั้นเหมือนกันกับทุกคน แฮกเกอร์บางคนมีข้อมูลครบถ้วน อย่างเช่นเหล่านักเขียนโปรแกรมแอนตี้ไวรัสซึ่งทำงานหรือเป็นพนักงานขององค์กรของรัฐ ข้อมูลพวกเขานั้นเป็นที่รู้กันและสามารถเขียนได้ง่ายดาย ที่วุ่นวายกับความเป็นส่วนตัวหรือที่ตัวบุคคลไม่ต้องการให้เป็นที่รู้กันจะไม่ถูกเปิดเผย มีเพียงแต่ข้อมูลที่ยืนยันเท่านั้น นี่คือเหล่า ‘หมวกขาว’ ส่วนแฮกเกอร์อื่นๆส่วนใหญ่มีข้อมูลไม่ครบถ้วน บ้างแทบจะไม่มีข้อมูลส่วนตัวเลย

ข้อมูลที่เปิดเผยของ ‘FAN’ นั้นเขียนด้วยตัวอักษรภาษาอังกฤษยาวพรืดหนึ่ง :

‘FAN’

เพศไม่ทราบ

อายุไม่ทราบ

เชื้อชาติ : จีน

ปรากฏตัวครั้งแรกในสงครามไซเบอร์ จีน-เกาหลี ทำให้รู้ว่าเขาทำงานให้กับหน่วยกำกับฯ ของจีน แต่จากการวิเคราะห์ของผู้เชี่ยวชาญ เชื่อว่าวิธีการทำงาน ทักษะและความสามารถในการใช้เครื่องมือของ ‘FAN’ รวมถึงหลักฐานที่ไม่อาจเปิดเผยได้นั้นเชื่อว่าเก้าสิบเปอร์เซนต์น่าจะเป็นผู้ก่อให้เกิดการชะงักของคอมพิวเตอร์ในบริษัทรักษาความปลอดภัย CPAA เมื่อปีก่อนที่ได้รับการขนานนามให้เป็น ‘ปรากฏการณ์แฮกเกอร์วิญญาณ’!

ข้อมูลมีเพียงเท่านี้

ทุกคนที่อ่านจบ ต่างต้องตกตะลึง!

JIN สูดลมหายใจหนาวเหน็บ : ‘FAN’ คือคนที่บุกบริษัทรักษาความปลอดภัยระดับสูงของอเมริกาตอนนั้น?

เจิน : …

ลี : เชี่*! ที่แท้เป็นหมอนี่เอง!

59-V : แม่*เอ๊ย! ก็ว่าทำไมคราวนี้ถึงได้อันดับสูงนัก! ที่แท้มาจากครั้งก่อนนี่เอง! ไม่แปลกใจทำไมถึงเทพขนาดนี้!

…….

อีกด้านหนึ่ง

YOYOT (US) เองก็เพิ่งทราบ : ถึงว่าสิ!

47 (US) ขบเขี้ยวเคี้ยวฟัน : ในที่สุดก็เจอตัวแล้ว! เรื่องคราวนั้นวุ่นวายมาก! ตอนนั้นฉันยังแทบจะโดนไปด้วย! ไอ้ตัวการที่แท้อยู่นี่เอง แถมยังเข้าไปในหน่วยกำกับฯ ?

ลูว์ฟ (RUS) : อย่างนั้นอันดับนี้ก็ไม่น่าแปลกใจ อย่าว่าแต่ชั่วโมงเดียวเลย ต่อให้ให้เวลาฉันปีหนึ่ง ฉันก็อาจจะไม่มีทางบุกเข้าไปทำให้คอมฯ ของพวกโปรแกรมเมอร์กับฝ่ายความปลอดภัยวุ่นวายแบบนั้นได้หรอก!

เรื่องวุ่นวายของแฮกเกอร์เมื่อตอนนั้น เหล่าผู้มีความสามารถทั่วโลกล้วนให้ข้อสรุปว่า คนที่ทำเรื่องแบบนี้ได้ ทั่วโลกนี้มีไม่เกินสิบคน!

‘FAN’ อยู่อันดับสิบ นับว่าธรรมดาแล้ว!

ประชาชนฝ่ายจีนพลันมีไฟเลือดลมพลุ่งพล่านขึ้นมา!

"ไอ้หยา!"

"อันดับสิบ!"

"สวรรค์ หน่วยกำกับฯ มีคนเก่งด้วย!?"

"เรื่องเมื่อปีก่อน? ปีก่อนมีเรื่องอะไร? เรื่องปกปิดคราวนั้น?"

"ฉันรู้เรื่องนี้ เป็นเรื่องที่โคตรจะสุดยอดแน่ะ! แฮกเกอร์อันดับสิบของโลก หมายความว่ายังไง? แฮกเกอร์จีนเราเคยมีครั้งไหนได้อันดับสูงขนาดนี้กัน!"

"ฮ่าๆๆ ประเทศเรามีคนร้ายกาจด้วยเว้ย!"

"ถูกต้อง ใครบอกว่าคนจีนอ่อนเรื่องคอมฯ หา? พวกเราแค่เก็บตัวเท่านั้นเว้ย!"

จางเย่เห็นแล้วยังต้องหรี่ตาลง ไม่ดีนัก ฟ่านอิงอวิ๋นเปิดเผยตัวแล้ว? โดนคนเดาตัวได้แล้ว? แต่ว่าตอนนี้เธออยู่ในหน่วยกำกับฯ แล้ว คงไม่มีเรื่องอะไรใช่ไหม?

……

หน่วยหนึ่ง หน่วยกำกับอินเทอร์เน็ต

มีคนกำลังทำโอทีจำนวนมาก

ฟางเสียวสุ่ยตกใจชี้หน้าจอคอมพิวเตอร์ "พี่สาวฟ่าน คุณโดนเผยตัวแล้ว!"

เหมิงอี้หน้าถอดสี "ทำไงดีล่ะ?"

"เรื่องใหญ่ไม่น้อยเลย เจ๊ฟ่าน คุณดูนี่หน่อย อย่าเอาแต่เล่นเกมสิ!" จางเอ่อร์เห็นว่าฟ่านอิงอวิ๋นกำลังเล่นเกม อดคิดไม่ได้ว่าเจ้าตัวไม่เห็นเรื่องนี้เป็นเรื่องใหญ่เลยสักนิด

แต่ใครจะไปคิดว่าฟ่านอิงอวิ๋นกลับตอบกลับเสียงเรียบ "อย่าโวยวายน่า แค่เรื่องเล็กน้อย เจอตัวก็เจอไปสิ ฉันเองก็ไม่ได้จะปกปิดอะไรอยู่แล้วย่ะ!"

เมื่อเหล่าเพื่อนร่วมงานได้ยินดังนั้น ต่างก็ได้แต่เพียงยิ้มเจื่อนๆ พวกเขาเพิ่งนึกได้ว่า เจ้าหน้าที่ฟ่านครั้งยังสอนอยู่ที่มหาวิทยาลัยป้องกันประเทศนั้น ก็ใช้คอมพิวเตอร์ในที่ทำงานบุกบริษัทรักษาความปลอดภัยของอเมริกา แถมไม่ได้ลบร่องรอยปกปิดหลักฐานอะไรด้วยซ้ำ เธอรุกถอยอย่างเปิดเผย เมื่อถึงเวลาไปสอน เธอก็เข้าสอน ไม่ได้ปกปิดแม้แต่น้อย

นั่นสินะ!

คนเขาไม่ได้คิดจะซ่อนตัวแต่แรก!

คนเขาไม่ได้กลัวใครเจอตัวตั้งแต่แรก!

สิ่งที่ฟางเสียวสุ่ย เหมิงอี้กับพวกคิดคือ จะทำเรื่องแบบนี้ต้องลงมืออย่างหลบๆ ซ่อนๆ ไม่ใช่เหรอ? อย่างไรก็ตามความคิดหลบซ่อนนั้นเป็นความคิดของคนปกติทั่วไป แต่วันนี้จึงได้ทราบว่าเหล่ายอดฝีมือในยอดฝีมืออย่างเจ้าหน้าที่ฟ่านนั้นไม่คิดอะไรเหมือนคนทั่วไปหรอก ดูอย่างตอนนั้นที่เธอไม่ได้สนใจจะปกปิดหลักฐานจากคอมพิวเตอร์ของตัวนั่นสิ เฮ้อ แฮกเกอร์ที่ทั้งผยองและมากความสามารถเช่นนี้ไม่ได้พบได้บ่อยจริงๆ เธอคือตัววิเศษของโลกแฮกเกอร์นี้แล้ว!

*-*-*-*-*-*-*-*-*-*-*-*-*-*-*-*-*


[Go To Next Chapter]( ./48.md)