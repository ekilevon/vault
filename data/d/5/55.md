##บทที่ 455 : พี่เลี้ยงเด็กจางเย่!
ยามบ่าย

หน้าประตูลานบ้าน

ป้ากับพี่สาวออกมาส่งเขาถึงหน้าบ้าน

"เย่น้อย ขับรถช้าๆ ล่ะ"

"ครับ รู้แล้วป้า"

"ขอบคุณมากนะเย่น้อย"

"พี่ เกรงใจอะไรกันเนี่ย กลับเข้าบ้านกันเถอะครับ"

"อือ ว่างๆ ก็แวะมานั่งเล่นบ้างนะ ที่บ้านมีคนตลอด"

ชายหนุ่มขึ้นรถ เพิ่งออกจากในซอยบ้านป้าได้ไม่ทันไร โทรศัพท์มือถือที่โยนไว้บนเนาะนั่งข้างคนขับก็ดังขึ้น เขาเหลือบมอง เห็นว่าเป็นชื่อของเหราอ้ายหมิ่น ก็ยื่นมืออกไปหยิบโทรศัพท์มือถือขึ้นมาเปิดระบบแฮนด์ฟรีตั้งไว้ที่คอนโซลหน้ารถ

"คุณน้าเจ้าของห้อง" มือของเขายังคงจับพวงมาลัยขับต่อไป

เหราอ้ายหมิ่นไม่เคยพูดเกรงใจกับเขาอยู่แล้ว "อยู่ไหน?"

"ไปบ้านพี่มา เพิ่งออกมา มีอะไร? ธุระ?" จางเย่ถาม

เหราอ้ายหมิ่นกล่าว "มาหาฉันหน่อย ช่วยดูเด็กมันสักวัน ฉันมีธุระ ไม่รู้จะได้กลับเมื่อไร มาเร็วๆ รอเธออยู่เนี่ย!"

จางเย่โอดครวญ "คุณจะออกไปก็ออกไปสิ เฉินเฉินยังต้องให้คนเฝ้าด้วยเหรอ? นิสัยแบบเธอไม่ไปแกล้งคนอื่นก็บุญแล้ว"

"เฮ้ย ไร้สาระ รีบมา!"

"เย็นนี้ผมต้องกลับบ้าน ปีใหม่ไม่ได้อยู่บ้านเลย แม่กับพ่อบ่นจะตายแล้วเนี่ย ถ้าสองสามวันนี้ไม่กลับบ้านแม่ต้องเอาผมตายแน่"

"ถ้าเธอไม่มา ฉันก็เอาเธอตายเหมือนกัน!"

"ไอ้หยา! ได้ๆๆ ผมกำลังไป"

"เออ ผ่านร้านขายของข้างล่างซื้อซีอิ๊วมาด้วย ที่บ้านหมด วางละ"

"คุณเห็นผมเป็นพ่อบ้านเหรอ? ให้เฝ้าเด็กแล้วยังใช้ซื้อซีอิ๊วเนี่ยนะ!? จะยังไงก็เถอะตอนนี้ผมเป็นคนมีชื่อเสียงแล้วนะ ช่วยให้ค่ากับคนดังหน่อยไม่ได้เหรอ"

ไม่มีเสียงตอบรับจากปลายสาย

ติ๊ดๆๆๆ โทรศัพท์วางสายแล้ว

จางเย่ทำอะไรไม่ได้ ช่างเถอะ ลูกพี่อารมณ์ดีไม่น้อย วันนี้ใจกว้าง ไม่ได้เป็นอย่างเจ๊หรอก! ไปก็ไป เจียวเหมิน!


……


จอดรถเรียบร้อย

เขาเดินลงไปซื้อของ

ร้านค้าอยู่ที่ชั้นหนึ่งตรงลานรวม ตั้งแต่ครั้งก่อนที่ที่อยู่ของจางเย่ถูกเปิดเผยจนมีคนบุกมาทำร้ายเขา คนแถวนี้ก็รู้กันหมดว่าจางเย่อยู่ที่นี่

"อ๊ะ อาจารย์จาง!" เจ๊ใหญ่ร้านขายของตาเป็นประกายวิบวับ

จางเย่ยิ้มแย้ม "เอาซีอิ๊วหนึ่งขวดครับ"

เจ๊ถาม "ซีิอิ๊วดำหรือซีอิ๊วขาว? ยี่ห้อ?"

จางเย่ไม่ค่อยรู้เรื่องจึงตอบไปส่งๆ "อะไรก็ได้ ได้หมดครับ"

เจ๊ยิ้มตาหยี "งั้นเอาแบบธรรมดาให้แล้วกัน"

"ครับ เท่าไร?" จางเย่ควักกระเป๋าตังค์

"ไม่ต้องจ่ายๆ" เจ๊โบกมือปัดไปมา

จางเย่ท้วง "ได้ไงกันครับ"

เจ๊กลั้วหัวเราะ "เธอดังใหญ่แล้ว ร้านเล็กๆ ของฉันยังไงก็ตามไม่ทัน จะรับเงินเธอได้ยังไง ต่อไปจะซื้ออะไรก็โทรมา ฉันให้ลูกเอาไปให้เองนะ"

คนดัง!

ดูสิ ลูกพี่ดังขนาดไหน!

จางเย่พอใจหัวใจพองโต เขาไม่เคยคิดจะเอาเปรียบใครแม้แต่กับเรื่องเล็กๆ น้อยๆ จึงยังคงจ่ายเงินเพื่อซื้อของไปตามปกติ ก่อนเดินถือถุงขวดซีอิ๊วขึ้นไปชั้นบน

ติ๊ดๆๆ

แม่โทรมาหา

"ลูก เห็นว่าไปช่วยพี่สาวมาเหรอ?" แม่ดูอารมณ์ดีไม่เลว

จางเย่รับคำ "นิดหน่อยครับ ป้าโทรหาแม่เหรอ?"

แม่หัวเราะร่าเริง "ใช่ ป้าโทรมาเอาแต่ยอลูกไม่เลิก บอกว่าตอนนี้ร้านของพี่ดังใหญ่แล้ว แค่ชั่วโมงเดียวก็ได้เงินมาก้อนโตแน่ะ ดีมากไอ้หนู แม่โทรบอกพ่อแล้วพ่อชมว่าลูกทำได้ดีมาก ช่วงนี้บ้านป้าสถานการณ์ไม่ค่อยดี ไหนจะลุงเขยก็มาเสียไปอีก บ้านเราก็ไม่ได้ช่วยอะไรทางนั้นเลย ตอนนี้ลูกได้ดีแล้ว ก็ดูแลพวกเขาหน่อยนะ สมัยลูกยังเด็ก ก็ได้ป้าช่วยดูแลลูกตอนปิดเทอมซะดิบดีด้วย"

จางเย่ตอบรับ "ครับ"

แม่บอก "ก็ไม่มีอะไรแล้วล่ะ"

"เอ้อ แม่ คืนนี้ไม่รู้ผมจะได้กลับบ้านรึเปล่านะ เจ้าของห้องเช่าผมออกไปธุระ ฝากผมเฝ้าเด็กไว้หน่อย อืม คนที่ครั้งก่อนช่วยเอาผมออกจากโรงพักนั่นแหละ" จางเย่กล่าว

แม่อารมณ์ดีอยู่ รีบกล่าวสนับสนุนว่า "งั้นก็ทำๆ ไปเถอะ แม่รู้แล้ว คืนนี้จะได้ไม่ทำกับข้าวเผื่อ"

"ครับแม่"

วางสายเสร็จ คนก็ขึ้นลิฟต์มาถึงชั้นบน

ก๊อกๆ จางเย่เคาะประตู "คุณน้าเจ้าของห้อง!"

ผ่านไปเนิ่นนาน ในห้องจึงมีเสียงฝีเท้าเล็กๆ ต็อกแต๊กเดินมา ที่บิดประตูสั่นก๊อกๆ แก๊กๆ อยู่ครู่ใหญ่ประตูจึงเปิดออกได้ในที่สุด ด้านในคือใบหน้าเล็กๆ ของเฉินเฉินน้อยที่ราบเรียบไร้ความรู้สึก

จางเย่ถาม "ป้าเธอล่ะ?"

เฉินเฉินเบะปาก "จางเย่ ทำไมมาช้าจัง ป้าหนูออกไปตั้งนานแล้ว"

"คิดว่าฉันบินได้รึไง นี่ขับรถมานะ" จางเย่เข้าไปแล้วปิดประตูตามหลัง ไม่ทันเปลี่ยนรองเท้าก็เอาซีอิ๊วไปทิ้งไว้ในครัว "เหลือแต่เราสองคนแล้ว เธอดูทีวีไปนะ" พูดจบก็หาว ในห้องอากาศอุ่นกำลังดี ชักง่วงขึ้นมาทันที "อาจางขอไปนอนก่อนล่ะ"

เฉินเฉินไม่สนใจเขา นั่งบนโซฟาดูการ์ตูนต่อ "อื้อ"

จางเย่เตือน "ทำการบ้านด้วย"

เฉินเฉินทำเป็นไม่ได้ยิน

จางเย่ขึ้นไปชั้นบน เดินเข้าห้องของเหราอ้ายหมิ่น ที่เห็นคือเตียงอยู่ในสภาพยุ่งเหยิง ผ้าห่มยังไม่พับ เตียงมีรอยยับย่น ท่าทางเหราอ้ายหมิ่นที่เพิ่งกินอิ่มกำลังนอนกลางวันจะตื่นขึ้นมาทำธุระทันที เลยไม่ทันได้เก็บห้องให้เรียบร้อย

ถอดรองเท้า

ถอดเสื้อผ้า

เขามุดเข้าไปในผ้าห่ม ผ้าห่มเย็นดีจัง แถมมีกลิ่นตัวหอมๆ ของเหราอ้ายหมิ่นหลงเหลือไว้อยู่ จางเย่สูดดมฟืดฟาด ตาปรือ ไม่นานก็พล๊อยหลับไป

หนึ่งชั่วโมง

สองชั่วโมง

ผ่านไปเนิ่นนานกว่าจะรู้สึกตัวตื่น

"จางเย่ จางเย่" เฉินเฉินดึงๆ เขย่าแขนเขา

จางเย่ลืมตาอย่างสะลึมสะลือ "หือ?"

เฉินเฉินพูดหน้างอง้ำ "หนูหิวแล้ว"

จางเย่อืมคำหนึ่ง พลิกตัวหันไปนอนต่อ เขายังนอนไม่อิ่มเลย

เฉินเฉินผลักไหล่เขาต่ออีก "จางเย่ จางเย่ จางเย่ หนูหิวแล้ว"

จางเย่โบกมือ "ไม่ต้องแล้วน่า ให้ฉันนอนหน่อยสิ เดี๋ยวตื่นแล้วค่อยว่ากันน่า เธอไป..." พูดถึงตรงนี้ คนก็พล๊อยหลับไปอีกรอบ กรนคร่อกๆ

"..จางเย่"

"จางเย่!"

เฉินเฉินน้อยพยายามเรียกเขาไม่หยุด

จางเย่หลับเป็นตาย หน้าหนาว นอนไปเท่าไรก็ไม่อยากลุกขึ้นหรอก

ผ่านไปหลายชั่วโมง จางเย่ถูจมูกลืมตาตื่นอย่างช้าๆ หาววอดหนึ่งลุกขึ้นนั่งขอบเตียง ลูบท้องที่ส่งเสียงโครกครากป้อยๆ

กลิ่นอะไรน่ะ?

หอมจัง ผัดผักนี่นา!

จางเย่คิดว่าคุณน้าเจ้าของห้องกลับมาแล้ว มองนาฬิกาเห็นว่าเป็นเวลาหกโมงกว่า ได้เวลาหิวเต็มทีแล้วจึงใส่เสื้อผ้าลากรองเท้าลงมาชั้นล่าง

ในครัวมีเสียงผัดกับข้าวดังฉ่าๆ โช้งๆ เช้งๆ

จางเย่ไม่ได้เข้าไปช่วย เพียงไปนั่งเลื้อยอยู่บนโซฟารอกินข้าวตามปกติ

แต่เมื่อเสียงทำกับข้าวเงียบลง มองผ่านประตูครัวที่เปิดออกเข้าไป จางเย่พลันตื่นตะลึง! ไม่ใช่คุณน้าสาวเจ้าของห้อง! แต่เป็นเด็กหญิง! เด็กหญิงวัยแปดขวบยืนบนม้านั่งตัวเล็กหน้าเตา ด้านข้างมีเขียงกับมีดและจานวางอยู่

เฉินเฉินทำกับข้าว!

จางเย่สบถเสียงดัง โคตรเด็กมหัศจรรย์!

เฉินเฉินเห็นจางเย่นอนเลื้อยบนโซฟา เด็กน้อยสีหน้าขัดเคือง ไม่มองเขาอีก หันเอาจานไปตั้งบนโต๊ะก่อนจะเข้าครัวอีกครั้ง เหยียบม้านั่งหยิบจานอีกใบหนึ่งกลับมาที่โตีะอีกครั้ง ก่อนกลับเข้าครัวเป็นครั้งที่สาม ตักข้าวออกมาถ้วยหนึ่งพร้อมตะเกียบก่อนกลับมาที่โต๊ะกินข้าว นั่งกินโดยไม่สนใจจางเย่สักนิด ดูเหมือนกำลังขุ่นเคืองมากๆ

จางเย่กระพริบตาปริบๆ เขาไม่ได้ละอายแม้แต่น้อย นั่งลงเตรียมกันข้าวด้วยทันที "เยี่ยมเลยยัยหนู ไปหัดทำกับข้าวมาจากไหนน่ะ?"

เฉินเฉินไม่ส่งเสียง

จางเย่กระแอม "เรียนมาจากป้าเธอเหรอ?"

เฉินเฉินยังคงไม่มองหน้าเขา

จางเย่เองก็ทำอะไรไม่ได้ กินก่อนแล้วกัน หิวแล้ว เขาจึงหยิบกะหล่ำขึ้นมากิน อืม ไอ้หยา ไม่เลวเลยจริงๆ "ใช้ได้นี่เฉินเฉิน เธอทำอาหารได้เก่งทีเดียว ให้ฉันลองกินไก่ผัดพริกหน่อยสิ" พอลองชิม เขาก็ต้องคิดว่ารสชาติดีทีเดียว แน่นอนว่ารสชาติยังสู้คุณน้าเจ้าของห้องไม่ได้ แต่สำหรับเด็กแปดขวบ นับว่าใช้ได้ไม่เบา

กินไปพลางเยินยอยัยแสบน้อยไปพลาง

ไม่นาน เฉินเฉินถึงยอมพูดด้วย "จางเย่ ทำไมขี้เกียจแบบนี้"

จางเย่ยิ้มแหยๆ รู้สึกละอายขึ้นมาบ้าง "เรื่องนี้น่ะ คือวันนี้ฉันเหนื่อยมากเลยนอนไม่ตื่น ถึงจะตื่นฉันก็ทำกับข้าวไม่เป็น โชคดีที่มีเธออยู่ เธอน่ะทำให้คนเปลี่ยนความคิดได้จริงๆ เธอน่ะเป็นว่าที่เทพแม่ครัวได้แล้วนะ ยอดเยี่ยม!"

เด็กทั่วๆ ไปโดนเยินยอแบบนี้ก็ไปไม่เป็นท่าแล้ว

แต่เฉินเฉินน้อยไม่ใช่เด็กธรรมดา ยัยจิ๋วนี่แค่เบะปากกล่าว "เด็กน้อยมาก"

จางเย่ฉีกยิ้ม "อย่าโมโหสิ อย่าโมโห ดูเธอเข้า ทำไมใจแคบแบบนี้นะ? ความจริงอาแค่แกล้งหลับจะได้ดูว่าเธอมีทักษะเอาตัวรอดได้ขนาดไหน ดูสองจานนี้สิ นี่คือผลการทดสอบ เธออาจจะไม่เข้าใจว่าอาจะสื่ออะไร แต่โตขึ้นเธอจะเข้าใจเอง"

เฉินเฉินยิ้มมุมปาก "...หึหึ"

จางเย่รู้ซึ้งดีว่าเด็กคนนี้เจ้าเล่ห์กว่าผู้ใหญ่บางคนซะอีก ในเมื่อหลอกเธอไม่ได้ ก็ได้แต่กล่าว "อีกเดี๋ยวฉันจะล้างถ้วยให้ เธอไปนั่งดูทีวีเถอะ"

เฉินเฉินตั้งข้อเรียกร้อง "คุณยังต้องทำการบ้านให้หนูด้วย"

จางเย่มองเธอ "อย่าให้ป้าเธอรู้ล่ะ"

"ดีล" เฉินเฉินยกมือน้อยๆ ที่น่ารักขึ้น

จางเย่ยื่นมืออกไปแตะกับมือน้อยๆ นั้นครั้งหนึ่ง การเจรจาเสร็จสิ้น เฉินเฉินทำกับข้าว จางเย่ทำการบ้าน

บรรยากาศกลมเกลียวไม่เลว

หลังอาหาร จางเย่ล้างจานแล้วยังช่วยเฉินเฉินทำการบ้านด้วย

ห้องหนังสือ

"ฉันเขียนให้เธอในกระดาษ เดี๋ยวค่อยเธอลอกลงไป บอกไว้ก่อนนะ ฉันช่วยทำแค่การบ้านวิชาภาษาจีน ไม่งั้นถ้าอื่นๆ ทำเสร็จไวไป ป้าเธอรู้เข้าจัดการฉันแน่" จางเย่กล่าวอย่างสยดสยอง

เฉินเฉินบ่น "เขียนไปตรงๆ เลยสิ"

จางเย่เดาะลิ้น "ลายมือเราไม่เหมือนกัน คนอื่นแค่เห็นก็รู้แล้ว"

เฉินเฉินมองค้อน "ป้าเห็น ‘มู่หลันซือ’ คุณในเน็ตแล้ว บอกว่าคุณเป็นยอดฝีมือพู่กัน คุณเลียนแบบลายมือคนอื่นไม่เป็นเหรอ?"

ยัยเด็กชั่วร้ายนี่!

จางเย่บ่นในใจว่ายัยเตี้ยอย่างเธอก็ขี้เกียจเหมือนกันนั่นแหละ ให้ลอกยังไม่อยากจะลอก? เออ ก็ได้ๆ กินข้าวบ้านเขาแล้วก็พูดไม่ออกจริงๆ "ก็ได้ๆ รู้แล้ว" ลอกลายมือ เขาทำได้อยู่แล้วน่า!



*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./56.md)