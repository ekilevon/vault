##บทที่ 423 : จางเย่ได้ชื่ออีกแล้ว!
เดี๋ยวนะ!

รอเดี๋ยว!

ทำไมไม่เกิดอะไรขึ้นเลยล่ะ!

ใช้ไปไม่น้อย ได้งานบ้างไหม? ทำไมไม่เห็นมีผลงานอะไรเลยล่ะ!? จางเย่กระวนกระวายหนักมาก นั่นน่ะแปดล้านจุดเชียวนะ อย่างน้อยๆ ใช้ไปแล้วก็ควรให้ลูกพี่ได้เห็นผลงานอะไรสักหน่อยใช่ไหม? นี่จะให้ฉันจ่ายไปเปล่าๆ ไม่เห็นผลอะไรเลยงั้นเรอะ! ค่าชื่อเสียงฉันเก็บเล็กผสมน้อยมาตั้งนานนม ไม่ใช่หล่นจากฟากฟ้าที่ไหน จะดีจะร้ายก็ให้ฉันถูกลอตเตอรี่ไม่ได้เหรอ?

ดูในกระเป๋าสตางค์ เหลือเงินไม่มากแล้วเหมือนกัน

ดูโทรทัศน์ ไม่เห็นจะมีข่าวคราวอะไรเลยเหมือนกัน

โชคดีไปไหนกัน? สิบกว่านาทีไปแล้ว ต้องมีประโยชน์สักหน่อยสิ?

จากนั้น หน้าจอทำเนียบเพลงดังของแผ่นดินใหญ่ที่จางเย่เปิดทิ้งไว้ก็เกิดความเปลี่ยนแปลงอันน่าอัศจรรย์ ‘ดอกไม้ของสตรี’ ที่เดิมตกอยู่ในสภาพปลกเปลี้ย ซึ่งไม่ทราบเพราะเกิดอะไรขึ้นถึงได้พุ่งทะยานไปถึงอันดับสาม!

ไม่ถูกต้อง!

ต้องเกิดอะไรขึ้นสักอย่างแน่ๆ!

จางเย่ประสาทฉับไว รีบเปิดเข้าไปดูคำฮิตในเวยป๋อทันที พอเห็นจึงได้เข้าใจ ซึ่งข่าวนี้ปล่อยออกมาเมื่อสิบนาทีที่แล้ว เขาเห็นเข้าก็แทบหัวเราะให้ดิ้นตาย --- อุปกรณ์ในงานคอนเสิร์ตของอีอันอ๊กเสีย เปิดเพลงของจางหย่วนฉีอย่าง ‘ดอกไม้ของสตรี’ อยู่สักสิบนาทีได้ วนซ้ำไปสองรอบกว่า!

"คุณน้าเจ้าของห้อง ดูนี่สิ" จางเย่หันคอมพิวเตอร์ไปหาเธออย่างกระตือรือร้น

เหราอ้ายหมิ่นพอเห็นแล้วยังต้องหัวเราะ "ไอ้คนแซ่อีนั่นซวยจริงๆ!"

"หนูอยากดูด้วย" เฉินเฉินปีนขึ้นมาอย่างสนใจอีกคน จากนั้นส่งเสียงหัวเราะออกมา "... หึหึ คนดวงซวย กินน้ำเย็นยังเสียวฟัน"

เหราอ้ายหมิ่นวิจารณ์ "ไอ้หมอนี่โดนไปขนาดนี้ ใครก็ช่วยมันไม่ไหวหรอก ฉันว่านะ หลังจากนี้คงไม่มีทางอยู่ในประเทศเราได้อีก"

มีแต่จางเย่ที่ทราบว่าไม่ใช่อีอันอ๊กซวย ทว่าเป็นเพราะเขาเปิดใช้งาน ‘รัศมีแห่งโชค’ มาเกี่ยวข้องต่างหาก จากนั้นเขากับเหราอ้ายหมิ่น และเฉินเฉินน้อยก็นั่งอ่านคำวิจารณ์ในอินเทอร์เน็ตด้วยกัน นี่มันยอดเยี่ยมสุดๆ คำวิจารณ์แสนร้อนแรง มีทุกรูปแบบ แถมบางส่วนก็ชวนหัว!

"ไอ้หยา ฉันทนไม่ไหวแล้ว!"

"กร๊ากกกๆๆๆๆๆ!"

"สหายอีอันอ๊กเป็นอะไรไหม! ช่วงนี้ซวยบัดซบจังนะ!"

"คอนเสิร์ตเขาดันเล่นเพลงของจางเย่? แถมยังวนไปสองสามรอบ? ไม่ไหวแล้ว! จี้เส้นเป็นบ้า! ฮ่าๆๆ"

"ขอแสดงความเสียใจกับอีอันอ๊กอย่างสุดซึ้ง!"

"ทีมงานหลังเวทีมีสปายฝั่งเรารึเปล่าน่ะ? ฉันว่าสปายมันต้องพูดแบบนี้แน่เลย --- สหาย! ยอดเยี่ยม! เบื้องบนจะไม่มีวันลืมคุณ!"

"แม่*โคตรตลกร้าย!"

" ‘ดอกไม้ของสตรี’ เทพขิงๆ! ยิ่งกว่าผีหลอกวิญญาณหลอนอีก!"

"ฮ่าๆๆ ก็ใช่ ยังกะเพลงผีสิงงั้นแหละ! ต้องเป็นวิญญาณอาจารย์จางเย่เข้าสิงแน่ๆ! เขาเล่นงานคอนเสิร์ตของอีอันอ๊กอีกแล้ว!"

"อาจารย์จางนี่ตลกร้ายฉิ*หา* ตัวเขาทำไมถึงทำเรื่องฮาๆ ออกมาได้ขนาดนี้กันนะ! บ้านเราเห็นข่าวนี้กัน หัวเราะท้องคัดท้องแข็งแทบตาย!"

"ว่ากันตรงๆ ฉันขายหน้าแทนอีอันอ๊กนะเนี่ย!"

" ‘ดอกไม้ของสตรี’ เพลงนี้ มีความลี้ลับเกินไปแล้ว ไม่ได้ ต้องลองไปฟังฉบับของจางหย่วนฉีดูหน่อย เพลงผีสิงชัดๆ!"

ทางฝ่ายแฟนคลับของอีอันอ๊ก บ้างพูดไม่ออก บ้างต้องเหลือกตามองบน เรื่องนี้ทำให้พวกเธอแทบจะเป็นลมจริงๆ!

ทำไมถึงบังเอิญแบบนี้?

ทำไมอุปกรณ์ถึงพังลงได้?

พังก็พังไปสิ ทำไมถึงได้เล่นเพลงของจางเย่ออกมาล่ะ!

ด้วยการสนทนาเหล่านี้ กระแสเพลง ‘ดอกไม้ของสตรี’ ที่แผ่วจางไปจึงได้กลับมาคึกคักอีกครั้ง มีการค้นหาข้อมูลเพิ่มขึ้นอย่างต่อเนื่อง!

ที่สาม!

ที่สอง!

ที่หนึ่ง!

ยอดวิวสองล้าน!

ยอดวิวสี่ล้าน!

ยอดวิวห้าล้าน!

เมื่อราวๆ สี่ทุ่ม ‘ดอกไม้ของสตรี’ พลันกลายเป็นอันดับหนึ่งของทำเนียบ!

ไม่ใช่แค่ทำเนียบเพลงดังในแผ่นดินใหญ่ ทว่าเป็นอันดับหนึึ่งในทำเนียบเพลงฮอตทั่วประเทศ -- อันดับหนึ่ง!

ยอดวิว ‘ดอกไม้ของสตรี’ นั้นไม่สามารถคำนวณได้อีกต่อไป! ยอดเว็บไซต์เพลงที่ปล่อยเพลง ‘ดอกไม้ของสตรี’ ต่างมีมากขึ้น แม้กระทั่งยอดจองซีดีทั้งในระบบออนไลน์และออฟไลน์ต่างพุ่งขึ้นไต่ถึงหนึ่งแสนสามหมื่นแผ่นในหนึ่งชั่วโมง ความจริงแล้วด้วยเทคโนโลยีอินเทอร์เน็ตปัจจุบัน แผ่นซีดีซิงเกิลนั้นนับว่าไร้สาระ สามารถขายได้ถึงแปดหมื่นก็นับว่ายอดเยี่ยมแล้ว แต่จางหย่วนฉีกลับขายแผ่นได้ถึงหนึ่งแสนสามหมื่นในวันเดียว นับว่าเป็นตัวเลขที่ฝืนลิขิตฟ้า กระโดดขึ้นเป็นยอดขายอันดับหนึ่งประจำวันและประจำสัปดาห์เลยทีเดียว!

หลายคนที่ได้เห็นต่างต้องตกตะลึง!

"ทำไมถึงโหดจัดขนาดนี้?"

"ความดึงดูดใจของพี่สาวจางน่ะพวกเรารู้ แต่มันไม่เคยร้ายกาจขนาดนี้ไหม? เพลงซิงเกิลเดียว ไม่ใช่อัลบั้มเต็มด้วยซ้ำไป ทำไมยอดขายแผ่นถึงได้โอเวอร์แบบนี้ล่ะ?"

"นั่นสิ ไม่อยากจะเชื่อ!"

"ยอดขายนี้ เหมือนสมัยที่สตาร์ควีนจางกำลังมาแรงเมื่อหลายปีก่อนชัดๆ!"

"เส้นทางสายดนตรีของจางหย่วนฉีฟื้นคืนชีพแล้ว! ครั้งก่อนเพลง ‘ขอเธอนั้นอายุมั่นขวัญยืน’ ยังไม่ชัดเจนเท่าไร มาคราวนี้มี ‘ดอกไม้ของสตรี’ นับว่าพูดได้เต็มปากเต็มคำเสียที วันคืนของซุป’ตาร์นางฟ้าที่ปกครองโลกแห่งเสียงเพลงหวนกลับมาแล้ว! ร้ายกาจจริงๆ พี่สาวจางสมเป็นพี่สาวจาง!"

"ใช้แค่สองเพลงก็ทวงคืนความนิยมในโลกดนตรีกลับมาได้กว่าครึ่ง ใครบอกว่าจางหย่วนฉีชราแล้ว? นั่นน่ะดาบวิเศษไม่เคยทื่อ[1]เชียวนะ!"

"พวกเธอไม่เห็นหรือ? สองเพลงนั้นน่ะเป็นผลงานของจางเย่เชียวนะ จางเย่น่ะสมกับเป็นคนที่พี่สาวจางนับถือ แถมสองเพลงนั้นก็สุดยอดจริงๆ!"

"นั่นสิ นี่ถือว่าติดค้างบุญคุณจางเย่ล่ะนะ"

"อาจารย์จางเย่เกรียงไกรตลอดกาล!"

"ทำไมฉันรู้สึกว่ายอดขายนี้มีหน้าม้าด้วยนะ? ยอดวิวหลายล้านฉันยอมเชื่อ บอกว่าหลายสิบล้านก็ยังเชื่อ อย่างไรเสียก็เป็นถึงจางหย่วนฉี แต่ยอดขายแผ่นคงไม่ขนาดนั้นมั้ง?"

"นายว่าพี่สาวจางกับบริษัทหลอกลวง? จ่ายเงินซื้อของตัวเอง? สหาย คิดมากไปแล้ว เจ๊จางน่ะเป็นระดับไหนแล้ว ตำแหน่งในวงการถึงระดับไหน เป็นถึงเจ๊ใหญ่ หลายปีมานี้ เคยเห็นเจ๊จางมีข่าวคาวบ้างไหม? มีรายงานเรื่องเสื่อมเสียบ้างไหม? แฟนๆ ทั้งนั้นแหละที่ซื้อน่ะ เหอๆ ด้วยตำแหน่งเจ๊จาง เดิมทีก็เป็นถึงเบอร์หนึ่งแห่งวงการ เพราะงั้นแล้วไม่จำเป็นหรอกนะ!"

"ยอดขายไม่น่าปลอมหรอก!"

"ใช่ ฉันก็ซื้อนะ ฉันจะเอาไว้ฟังบนรถ"

"ฉันด้วย ฉันซื้อมาห้าแผ่น เอามาไว้ขับโชคร้าย! เพลงนี้มหัศจรรย์มาก หลังเกิดเรื่อง อีอันอ๊กหนีไปซ่อนตัวที่ซูโจว แต่ไอ้เพลงที่เคยไปตัดเวลาแสดงของเขาไว้ ส่วนคนแต่งก็เคยอัดอีอันอ๊กด้วย ยังจะพากันไปตามหาอีอันอ๊ก แถมถึงกับแสดงความสามารถจัดการเขาในงานคอนเสิร์ตของเขาเอง! ..นี่มันพลังวิญญาณ? คือเรื่องมหัศจรรย์? ปราบเหล่าร้ายจากพันลี้ชัดๆ อ่ะ จะมีเพลงบทไหนที่โคตรร้ายกาจเท่านี้ได้!?"

"เห็นด้วยกับข้างบน ฉันก็ซื้อมาตั้งสิบแผ่น!"

"เห็นด้วยกับคอมเมนต์บน ฉันซื้อมาแปดแผ่น ไว้ไล่คนชั่วช้า กำลังคิดว่าจะเอาไว้แจกพ่อแม่พี่น้องญาติๆ ให้มีครอบครองสักหนึ่งแผ่น ใช้ขับไล่มารต่ำช้าควบคุมกำเนิด ไร้เทียมทานจริงๆ!"

"..."

"คอมเมนต์ข้างบน ฉันคุกเข่าให้นายเลย!"

"กินเหตุกินผลไปหมดแล้ว! เหตุผลถูกกินหมดแน่ๆ!"

"เหตุผลผายลมน่ะสิ! ฉันแค่จะสนับสนุนศิลปินศิลปะในชาติ สนับสนุนดาราในประเทศ! ฉันซื้อแล้วห้าแผ่น! ฉันจะให้ไอ้เกาหลีที่ไม่มีจิตสำนึกไร้คุณธรรมนั่นรู้ว่าจะกลับบ้านเก่าได้ยังไง!"

ทันทีที่กลายเป็นประเด็น ‘ดอกไม้ของสตรี’ ก็พุ่งทะยานอีก!

ก่อนหน้านี้ที่สังคมให้ความสนใจต่ออีอันอ๊กเรื่องที่เขาจัดคอนเสิร์ทขณะยังบาดเจ็บ ได้ถูกเบนมาหาความมหัศจรรย์ของบทเพลง ‘ดอกไม้ของสตรี’ จนหมดสิ้น!


……


ราวห้าทุ่มครึ่ง

‘ดอกไม้ของสตรี’ กลายเป็นคำฮิตอันดับสองของเวยป๋อ!

อันดับหนึ่งความจริงก็ใช่ เพราะว่าอันดับหนึ่งนั้นก็คือ ‘ดอกไม้ของสตรีก่อกวนงานคอนเสิร์ตเดี่ยวของอีอันอ๊ก’

ไม่นานนัก ก็มีไอพีจากเขตซูโจวในเทียปามาโพสต์ภาพภาพหนึ่ง เป็นภาพของอีอันอ๊กกำลังขว้างปาไมโครโฟนด้วยความโกรธเคือง บนพื้นยังมีไมค์อีกเจ็ดแปดตัวด้วย นอกจากในมือที่ยังสมบูรณ์แล้ว ไมโครโฟนไร้สายตัวอื่นล้วนแตกเป็นชิ้นๆ อยู่บนพื้น ไมค์กับแบตเตอรี่แยกเป็นชิ้นกระจัดกระจาย

ข่าวก็ออกมาไวมาก!

‘อีอันอ๊กบ้าคลั่งอยู่หลังเวที เขวี้ยงไมโครโฟนไปแล้วแปดตัว’

ดูจากภาพแล้ว ไม้เท้าของอีอันอ๊กไปอยู่ที่ไหนก็ไม่รู้ แถมในภาพเขาก็ยืนเดินได้อย่างปกติ ในมือนั้นแม้จะพันผ้าไว้ แต่จากความเคลื่อนไหวแล้ว ดูไม่ออกเลยว่าได้รับบาดเจ็บ อย่างน้อยๆ ก็คือไม่กระทบกับการเคลื่อนไหวนัก เทียบกับตอนที่เขาพันแผลหนาทึบยืนค้ำไม้เท้าในงานคอนเสิร์ตแล้ว ทำให้คนอดสงสัยไม่ได้ ว่าที่โชว์แผลนั้นเพื่อขอความเห็นใจหรืออย่างไร เท่าที่เหล่านักข่าวทราบนั้น พื้นที่กับอุปกรณ์เป็นทีมงานของอีอันอ๊กจ่าย ไมโครโฟนกับอุปกรณ์ที่ถูกอีอันอ๊กทำลายนั้นมีราคาทั้งสิ้นสองหมื่นห้าพันหกร้อยหยวน!

ข้อมูลที่หลุดออกมานี้ทำให้ชื่อเสียงของอีอันอ๊กในประเทศจีนดิ่งถึงพื้น ข้อเคลือบแคลง ข้อครหา คำด่าทอ ล้วนแต่เต็มไปทั่วอินเทอร์เน็ต!

"ยังจะมาหลอกหาความเห็นใจอีก?"

"ไอ้หมอนี่นิสัยมีปัญหาว่ะ!"

"เขวี้ยงไมค์? น่าสมเพช!"

"อีอันอ๊กควรจะต้องเรียนรู้จากอาจารย์จาง ดูวิธีที่อาจารย์จางจัดการเรื่องนี้สิ? มีแต่เด็กเท่านั้นแหละที่จะมาเที่ยวปาข้าวของ จางเย่ไม่เพียงแต่ไม่ลงมือ ยังจะยืนขวางให้พวกเขาปาอีก คุณล่ะ? จัดการปาเอง? ตรงกันข้ามหมดเลยนะ ระยะห่างนี้ชัดเจนมาก! หัดดูซะบ้างว่าจางเย่ทำงานอย่างไร เรียนรู้จากเขาซะ!"

"เรื่องนี้เห็นแล้ว พอพูดถึงเรื่องนี้ ยังคงเป็นคนในชาติเราชนะ อาจารย์จางเย่ให้หน้าพวกเรานัก!"

"เอาอีอันอ๊กมาเปรียบกับจางเย่? ความจริงก็เทียบไม่ติดฝุ่นเถอะ อาจารย์จางเป็นศิลปิน อีอันอ๊กอย่างมากก็เป็นได้แค่ดาราบันเทิงเท่านั้นแหละย่ะ!"

"ฮ่าๆ หมอนั่นต้องจ่ายแล้ว!"

"สองหมื่นห้านะ พวกนายว่าอีอันอ๊กจะไม่มีปัญญาจ่าย?"

"กล้าปาของแบบนี้? โกรธแล้วต้องมาปาไมค์? ไมค์มันทำอะไรนายวะ?"

"ปาไปแปดไมค์ ไม่รู้จริงๆ ว่าหมอนี่คิดอะไร!"

ขณะนั้นเอง เวยป๋อของจางเย่ก็เข้ามาคอมเมนต์ "ไม่ต้องถามว่าทำไม มีเงินเมื่อไรก็ยินดีกระทำเองแหละ[2]!"

"พรืด!"

"ฮ่าๆๆ!"

"เป็นจางเย่!"

"อาจารย์จางออกมาแล้ว!"

"ฝีปากเทวะ!"

"ไอ้หยา อาจารย์จางโคตรตลก! หัวเราะแทบตายแน่ะ!"

"เห็นจางเย่แล้วยังต้องตะลึง! อาจารย์จางซ้ำได้เยี่ยม!"

"เอาสิ! ฮ่าๆๆๆ! อาจารย์จางปกติไม่พูดไม่จา พอพูดขึ้นมา รับรองว่าแม่*ต้องเป็นคำคลาสสิก!"

"อีอันอ๊กมันอยากทำจริงๆ!"

มีเงินก็อยากทำ--เป็นคำฮิตในเน็ตของโลกของจางเย่ พอมาใช้ในโลกใบนี้ แน่นอนว่าต้องทำให้คนตกตะลึง!

เรื่องนี้ทำให้ชื่อเสียงของจางเย่ยกระดับขึ้นไปอีก

จางเย่ไม่รู้สึกปวดใจที่ใช้ค่าชื่อเสียงไปกับ ‘รัศมีแห่งโชค’ อีกต่อไป ค่าชื่อเสียงมีไว้ทำอะไร? ใช้เพื่อเพิ่มความโด่งดัง ให้เขาเข้าใกล้เป้าหมายไปอีกขั้นไม่ใช่หรือไง? อย่างนั้นแล้ว ก็เป็นสิ่งที่เขาต้องทำเมื่อต้องทำ!





=====================

[1] ดาบวิเศษไม่เคยทื่อ เป็นสำนวน หมายถึง ดาบวิเศษ ไม่ต้องลับก็คม คนเทพ เก็บตัวไปนานก็ยังไม่หายเทพ

[2] มีเงินเมื่อไรก็ยินดีกระทำเองแหละ เป็นคำกล่าวอย่างหนึ่ง หมายถึง พอมีเงิน อยากทำอะไรก็ทำได้

*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./24.md)