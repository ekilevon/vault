##บทที่ 449 : เรื่องวุ่นวายที่บ้านของป้า!
หลายวันต่อมา

เทศกาลตรุษจีนผ่านพ้นไป ตามท้องถนนไร้เสียงประทัดให้ได้ยินอีก

ทั้งประเทศและทั่วโลกที่ช่วงนี้เต็มไปด้วยกระแสร้อนแรงของไวรัสแพนด้าจุดธูปนั้น ไม่ว่าจะเป็นสื่อหรือในหมู่คนทั่วไปต่างเริ่มซาลงแล้ว ที่เคยร้อนแรงก็กลายเป็นเย็นลงบ้าง ที่ต้องไปทำงานล้วนกลับสู่บทบาทหน้าที่ของตนตามปกติ จางเย่ก็เช่นกัน แผลที่ใบหน้าและลำคอหายดีแล้ว รอยแผลต่างๆ เริ่มจางหาย จนแทบมองไม่ออกอีก ทีนี้เขาก็กลับบ้านพ่อแม่ได้สักที

ไช่ซื่อโค่ว

มาถึงเวลาหกโมงครึ่งในตอนเช้า

ไขกุญแจเปิดประตูเดินเข้าไปก็พบว่าพ่อกับแม่ตื่นกันแล้ว พ่อกำลังล้างหน้าอยู่ในห้องน้ำ ส่วนแม่กำลังทำมื้อเช้า บนเตาไฟต้มโจ๊กที่กำลังเดือดได้ที่

จางเย่กล่าวทักทาย "พ่อ แม่ ตื่นแล้วเหรอ?"

แม่ปรายตามองก่อนจะค้อนใส่ลูกชายตัวดี "รู้จักกลับบ้านกลับช่องด้วยเหรอ?"

"เฮ้อ หลายวันนี้มีธุระนี่ครับ" จางเย่ตอบเสียงอ่อยปั้นหน้ายิ้มแป้น ตรงไปช่วยงานครัว "แม่อย่าคิดมากสิ ผมกลับมาแล้วไง ต้มไข่สามฟองใช่ไหม?"

แม่กล่าวอย่างโมโหฟึดฟัด "พอมีธุระก็ไม่กลับบ้านมาส่งปีเรอะ แกคิดดูสิว่าปีนี้อยู่กับที่บ้านได้กี่วันกัน? ไม่ถึงวัน! ตอนแรกก็วุ่นวายกับรายการส่งปี วันที่สามสิบไม่ได้กลับบ้าน แล้วก็ไปเข้าโรงพัก ออกมาเห็นหน้าแค่แป๊บเดียวก็ต้องออกไปอีกแล้ว วันที่ห้าก็ไม่กลับมากินเกี๊ยว ไอ้หนูแกเป็นบ้าอะไร?"

จางเย่แกล้งร้องอุทาน "ผมบ้าไปแล้วที่ไหนล่ะ มีธุระจริงๆ จะไม่ไปทำงานได้ยังไงกันล่ะครับ"

พ่อล้างหน้าแปรงฟันเสร็จพอดี ออกจากห้องน้ำก็กล่าวกับภรรยาว่า "พอแล้ว พูดมากน่า ไปล้างหน้าไป"

แม่ไม่วายหันมาต่อว่าลูกอีกหลายคำถึงค่อยวางของในมือไปล้างหน้า

ลับหลังแม่ พ่อก็หันมาจ้องลูกชาย "แผลหายดีแล้ว?"

"ครับ เอ๋?" จางเย่รีบกลบเกลื่อน "ผมไม่ได้มีแผลอะไรสักหน่อยนี่นา"

พ่อจ้องหน้า "ไอ้เด็กเวรนี่ แกปิดได้แต่แม่แกนั่นแหละ ข่าวออกกันเยอะจะตาย"

จางเย่หัวเราะแห้งๆ "พ่อรู้ตั้งแต่แรกแล้วเหรอ?"

พ่อไม่พูดให้มากความ "ช่างเถอะ แผลหายดีแล้วก็ดี ลูกผู้ชายตัวจริงไม่กลัวมีแผลเล็กๆ น้อยๆ หรอก ทำได้ยอดเยี่ยมมาก ไม่ทำให้สมาชิกพรรคเราเสียชื่อ!"

จางเย่ยิ้มแย้ม "ก็จริง แค่เด็กกลุ่มหนึ่ง ผมเลยไม่ได้หลบ ไม่ได้ลงมืออะไรด้วย ทำแค่นี้เท่านั้นเอง ดีที่ยังคงมีจิตสำนึกของพรรค ที่ไม่กล้าบอกพ่อกับแม่ว่าผมมีแผล เพราะกลัวแม่จะกังวล แล้วออกไปหาตัวพวกนั้นให้วุ่นวายเสียเปล่าๆ น่ะครับ"

พ่อกล่าว "อืม แม่แกก็เป็นคนแบบนั้นแหละ เรื่องนี้ไม่ต้องให้รู้หรอก ไม่บอกเธอก็ถูกแล้ว ไม่งั้นคงเอาแต่บ่นไม่หยุดอีก"

สองคนพ่อลูกคุยกันกระซิบกระซาบ

แม่ล้างหน้าล้างตาออกมาพอดี "สองคนคุยอะไรกันน่ะ?"

จางเย่หันหน้ากลับมาทันที "ไม่มีอะไร โจ๊กทำเสร็จแล้ว ผมตักให้นะ"

"ตักมาถ้วยใหญ่ๆ เอาผักดองมาด้วย!" แม่นั่งลงชี้นิ้วสั่ง "ไข่อย่าใช้ไฟอ่อน ไม่ร้อนไม่อร่อย"

จางเย่รับคำ "รับทราบ"

พ่อแอบหันหน้าไปส่งซิกให้ลูกชายก่อนแยกย้าย

จางเย่หัวเราะฮ่าๆ

ระหว่างกินข้าว พ่อถาม "วันนี้อยู่บ้านคนเดียวหรือจะออกไปอีก?"

จางเย่กินพลางตอบว่า "พ่อกับแม่ไปทำงานเหรอ? งั้นไม่เป็นไร ผมเฝ้าบ้านเอง ถ้าไม่มีอะไรผมไม่ออกไปไหนหรอก สองวันนี้ไม่น่ามีเรื่องยุ่งๆ แล้วล่ะ"

แม่ถาม "เมื่อไรจะกลับเซี่ยงไฮ้? ไม่ทำรายการใหม่เหรอ?"

จางเย่ยิ้ม "ทอล์คโชว์เพิ่งจบ เลยกะว่าจะพักสักหน่อย สักหลายวันค่อยกลับ เพราะงั้นหลายวันต่อจากนี้ผมไม่ไปไหนแล้ว จะอยู่บ้านนี่แหละ"

แม่เบ้ปาก "ให้มันจริงเถอะ พูดแบบนี้ทีไร ต้องมีเรื่องอะไรทุกที เออ เมื่อวานป้าแกโทรมาถามหาแก ถามว่าแกทำอะไรอยู่ตอนนี้ ฉันไม่รู้ก็เลยไม่ได้พูดอะไรมาก สงสัยป้าแกจะให้ไปทำอะไรให้มั้ง"

จางเย่กระพริบตาปริบๆ "มีอะไรอ่ะ?"

แม่สะบัดเสียงใส่ "ฉันจะไปรู้เรอะ"

พ่อพูดต่อ "เดี๋ยวค่อยโทรหาป้าเขาหน่อยแล้วกัน"

"ครับ รู้แล้ว" จางเย่กินข้าวต่อ "เดี๋ยวพ่อกับแม่ไปทำงานเลยก็ได้ วันนี้ผมล้างเอง เอ้อ แม่ครับ อร่อยไหม?"

แม่ส่งเสียงตอบในลำคอ "พอไหว"

ผ่านไปพักหนึ่ง สองผู้เฒ่าพากันออกบ้านไปทำงาน

จางเย่ทำงานบ้านเสร็จเรียบร้อยก็นั่งลงบนโซฟารับแขก จุดบุหรี่ ... อ๊ะ! ตอนนี้ SARFT ห้ามพูดถึงบุหรี่แล้วนี่นา ลบๆๆๆ!

กำลังคิดจะเปิดโทรทัศน์ โทรศัพดันดังขึ้นเสียก่อน

ดูสายที่โทรเข้ามา เป็นสายจากบ้านป้า

จางเย่เพิ่งคิดถึงเรื่องนี้ไม่ทันไร กะว่าจะโทรไปแต่ไม่คิดว่าป้าจะโทรมาซะก่อน จึงรีบรับสายโทรศัพท์กล่าว "ฮัลโหล ป้าครับ เห็นพ่อกับแม่บอกว่ามีธุระกับผม นี่กำลังจะโทรหาพอดีเลยครับ"

จางตงฮัวทัก "อยู่บ้านเหรอ?"

จางเย่ตอบรับ "ครับ เพิ่งมาถึงเมื่อเช้านี้เอง"

จางตงฮัวถามต่อ "เป็นไงบ้าง? ช่วงนี้งานยุ่งไหม?"

"ครับ ไม่มีงาน ตอนนี้ช่วงพักผ่อน" จางเย่ตอบ

จางตงฮัวรับคำ "อืม งั้นก็ดีเลย"

จางเย่กระพริบตา "หาผมมีธุระอะไรรึเปล่าครับ?"

จางตงฮัวจึงกล่าว "ไม่ได้มีเรื่องอะไรหรอก คืองี้ อืม..แบบนี้ ฉันให้พี่เธอพูดดีกว่า เรื่องของยัยนั่น นั่นแหละ..."

จางเย่ตอบรับ "ครับ"

ได้ยินปลายสายเป็นเสียงจางตงฮัวตะโกนเรียกลูกสาว "เสี่ยวส่วง น้องโทรมา ... เสี่ยวส่วง เฮ้อ มาเร็วๆ หน่อยสิ..."

ปลายสายมีเสียงผู้หญิงกล่าว "แม่พูดเลยๆ"

จางตงฮัวบ่น "ยัยเด็กนี่!"

จางเย่ยิ้มเจื่อน "ป้าครับ ถ้างั้นป้าบอกมาเถอะ ผมยังงงๆ อยู่ อีกอย่างพวกเราก็คนบ้านเดียวกัน ใช่ว่าพอมีอะไรก็บอกกันไม่ได้ที่ไหนล่ะ?"

จางตงฮัวถอนหายใจกล่าว "เรื่องนี้ฉันเองก็ไม่ค่อยรู้เรื่องนักหรอก เห็นว่าพี่เธอจะเปิดร้านขายของออนไลน์ เลยออกจากงานแล้วไปเข้าหุ้นเปิดร้านกับเพื่อนน่ะ น่าจะออกแบบเสื้อผ้าไม่ก็จ้างคนอื่นออกแบบไปส่งโรงงานผลิตให้ แล้วค่อยเอามาขายในเน็ตเป็นแบรนด์ของตัวเองน่ะ แต่ช่วงนี้ ธุรกิจเหมือนจะไม่ค่อยดี ยอดไม่กระเตื้อง ขาดทุนตลอดเลย"

จางเย่ยังคงฟังไม่เข้าใจประเด็นอยู่ดี "พี่จะเปิดเถาเป่าเหรือครับ?"

จางตงฮัวฟังแล้วก็งงๆ "เถาเป่าอะไร?"

"แค่กๆ ไม่มีอะไร พูดผิดๆ" จางเย่รีบแก้ตัว เพิ่งคิดออกว่าโลกใบนี้ไม่มีอาลีบาบาอีกแล้ว

"ป้าบอกว่า ตอนนี้จะให้ผมทำอะไรนะครับ?"

จางตงฮัวกล่าว "พี่เธอคนนี้น่ะหน้าบาง จริงๆ กะจะเชิญเธอตั้งแต่แรกแล้ว แต่พี่เธอก็เอาแต่เกรงใจไม่เลิก ตอนนี้งานไม่มีรายได้เข้ามาเลย..."

จางเย่ไม่ทราบจะหัวเราะหรือร้องไห้ "ป้าอย่าพูดแบบนี้สิ ผมฟังจนงงไปหมดแล้วนะ"

จางตงฮัวกระแอม "คือพี่เธอน่ะ จะเชิญเธอ...เชิญเธอมาเป็นนายแบบ พอดีพวกเธอขายเสื้อผ้าผู้ชายน่ะ นี่ก็ไม่รู้ว่าดาราอย่างพวกเธอน่ะติดสัญญาอะไรไหม ถ้าเกิดยุ่งยากหรือว่าไปติดสัญญาอะไร อย่างนั้นก็ช่างเถอะ ไม่เป็นไร"

นายแบบ?

เรื่องนี้เองเหรอ?

จางเย่ถาม "พี่อยู่บ้านไหม?"

จางตงฮัวตอบ "อยู่"

"โทรคุยกันก็ไม่ค่อยรู้เรื่องเท่าไรด้วย งั้นเอางี้ ผมไปหาตอนนี้เลยแล้วกัน" ที่จริงจางเย่แค่ทนฟังป้าอ้อมซ้ายอ้อมขวาไม่ไหวแล้ว สุดจะมึนงงเหลือเกิน!

"ตอนนี้เหรอ? ไม่ยุ่งเหรอ?" จางตงฮัวแปลกใจ "เห็นน้องสะใภ้บอกว่า ตอนนี้เธอยุ่งจนไม่รู้เหนือรู้ใต้ ปีใหม่ก็ไม่ได้กลับบ้าน ไปทำอะไรที่หน่วยกำกับสักอย่างอีก"

จางเย่ยิ้มเจื้อนๆ "ไม่ยุ่งๆ ถึงยุ่ง ก็ไม่สำคัญเท่าธุระของพี่กับป้าหรอกครับ งั้นเดี๋ยวผมไปหานะ"

จางตงฮัวฉีกยิ้มกว้าง "ยังคงเป็นจางน้อยเราช่างพูด ได้ ตอนเที่ยงก็ไม่ต้องไปไหนหรอก เดี๋ยวรอป้าทำกับข้าวให้กินนะ"

*-*-*-*-*-*-*-*-*-*-*-*-*-*


[Go To Next Chapter]( ./50.md)