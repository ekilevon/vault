##บทที่ 477 : CCTV ที่บ้าคลั่ง!
เที่ยงวัน

‘การประกวดละครตลกและละครพูดระดับประเทศ’ ยังคงดำเนินต่อไป

หน้าเว็บไซต์หลักโพสต์การแสดงตลกเซี่ยงเซิงในแต่ละรอบไว้ บรรดาชาวเน็ตที่แห่แหนมาชมดูเริ่มกดโหวตให้แก่ศิลปินและผลงานที่ชื่นชอบ ทั้งที่การแข่งเพิ่งเริ่มขึ้น ก็เริ่มมีการประชันขันแข่งกันซะแล้ว บ้างสนับสนุนทีมนั้นทีมนี้ ส่งผลให้ผลโหวตเริ่มเติบโตขึ้นพร้อมกับสงครามวาจา!

"อาจารย์ซุนร้ายกาจ!"

"ไสหัวไปซะ ตอนอาจารย์เฉินเล่นตลก เหล่าซุนมัวแต่อยู่ไหนก็ไม่รู้!"

"เชียร์จางเสี่ยวหลิวหยวน! เห็นที่ถ่ายทอดสดไหม? สองคนนั้นเล่นดีมากนะ!"

"ใช่ๆ จางเสี่ยวหลิวหยวนกลุ่ม C ใช่ไหม? ฉันจำได้ว่าตอนประกาศอันดับ อันดับต่อจากพวกเขาคือจางเย่เหยากับเจี้ยนไฉนี่!"

"อะฮะ"

"เหย* ฉันก็เพิ่งนึกออก!"

"เทพโรคห่าสององค์นั่นจะขึ้นเวทีด้วย?"

"ถึงขึ้นไปก็ไร้ประโยชน์ พวกเราไม่ได้ดูอยู่ดีอ่ะ"

"เสียดายจัง ฉันอยากฟังจางเย่เล่นตลกจริงๆ นะ ถึงจะรู้ว่าเขาเล่นไม่ได้หรือไม่มีทางเล่นได้ดีเท่าตลกมืออาชีพก็เถอะ แต่ก็ยังอยากฟังอยู่ดีอ่ะ!"

"คิดมากไปก็เท่านั้น ทางสถานีไม่มีวันยอมถ่ายทอดสดให้ดูหรอก คิดว่าพวก CCTV โง่เหรอไงยะ?"

คลิปการแสดงของศิษย์ทั้งสองฝั่งถังต้าจางอัพโหลดแล้วบนหน้าเว็บไซต์ มีคนฟังที่โหวตให้พวกเขาพอสมควรจนไต่ขึ้นมาถึงอับดับสิบ นับเป็นหนึ่งในผู้เข้าแข่งขันที่น่าจับตามอง ดังนั้น ทีมงานจึงให้ความสำคัญด้วย และจัดให้มีการถ่ายทอดสดของจางเสี่ยวกับหลิวหยวน รายการสดนี้เป็นหนึ่งในการสนับสนุนที่ดีที่สุด ดียิ่งกว่าโฆษณาด้วยแถบแบนเนอร์เสียอีก เพราะมีคนคอยดูอยู่จำนวนมาก แน่นอนว่าบางคนก็คอยดูกลุ่มต่อไปอย่างจางเย่และเหยาเจี้ยนไฉไปด้วยเลย ซึ่งแม้ทาง CCTV จะพยายามกดข่มไว้สุดความสามารถแต่ก็ไม่ได้แปลว่าผู้ชมจะไม่สนใจพวกเขา

"เฮ้อ จางเย่น่าสงสารจริงๆ"

"นั่นสิ ฉันล่ะชอบเขามากๆ ทำไมโดนแบนก็ไม่รู้"

"เฒ่าเหยาก็ไม่เลวนะ ซื้อบริการ? นับเป็นความผิดอะไรกัน! ไม่มีหลักฐานไม่ปล่อยให้เขาอธิบายอะไรด้วย ทั้งที่ผลการสอบสวนก็ออกมาแล้วว่าเขาน่ะบริสุทธิ์!"

"ไม่รอดหรอก คำสั่งที่ 43 ออกมาแล้ว ทำยังไงก็ไม่รอด"

ขณะนี้การถ่ายทอดสดดับไปหลายวินาทีแล้ว

"ยังไม่เริ่มรายการต่อไปอีกเหรอ?"

"เป็นคิวกลุ่ม A รึเปล่า?"

"ออกแล้วๆ หือ? ทำไมยังเป็นกลุ่ม C ล่ะ?"

"ไม่มั้ง? หรือว่ายังไม่เปลี่ยน?"

"ดูสิ ยังเป็นสามคนนั้นอยู่เลยนะ"

ทันใดนั้นเอง ฉากที่ทำให้ทุกคนต้องตกตะลึงก็เกิดขึ้น! ได้ยินเสียงทีมงานประกาศเรียก "ขอเชิญผู้เข้าแข่งขันลำดับต่อไป จางเย่ เหยาเจี้ยนไฉ!"

อะไรนะ?

เชิญใครนะ?

จากนั้น ..จางเย่กับเหยาเจี้ยนไฉในชุดยาวก็ก้าวขึ้นมาบนเวที!

ขณะนั้น คล้ายโลกหล้าหยุดนิ่ง ภาพตรงหน้าคล้ายค้างเติ่งอย่างไรอย่างนั้น!

คนที่เห็นนับไม่ถ้วนต้องตกตะลึง!

สายตาทุกคู่ที่รับชมรายการแข่งขันตลกล้วนต้องโง่งมแล้ว!

"เชี่*! แม่*เรื่องห่*อะไรของมันวะ!?"

……

ที่บ้านพ่อกับแม่ของจางเย่

ตอนนี้เป็นช่วงปิดเทอมฤดูหนาว เหล่าน้องสาวของจางเย่ได้ยินว่าเขาเข้าร่วมการแข่งขัน จึงชวนกันมาที่นี่ตั้งแต่เช้า

น้องสาวสามชี้หน้าจอคอมพิวเตอร์กล่าวว่า "อันนี้ตลกๆ"

น้องสาวคนโตเบะปากกล่าว "ไอ้พวกลูกศิษย์สองคนของถังต้าจาง ไม่เห็นจะมีอะไรดี"

"หา? นี่คือพวกที่ด่าพี่เหรอ?" น้องสาวสามเปลี่ยนท่าทีทันที "นี่เรียกว่าตลกได้เหรอ! ไม่เห็นตลกสักนิด!"

น้องสาวคนรอง "..."

แม่ของจางเย่กล่าว "ไม่ต้องดูแล้ว ไม่มีเรื่องเย่น้อยสักนิด"

น้องสาวสามยังไม่ยอมแพ้ "พวกเขานี่ก็จริงๆ เลย แบนพี่หนูทำไมฮะ! เมื่อคืนพี่ไม่แต่งกลอน วันนี้ค่าชื่อเสียงตกแน่เลย.."

น้องสาวคนโตถอนหายใจ "วันนี้พี่คงพัก ทำเนียบดาราระดับ C คงรักษาไว้ไม่ได้แล้ว"

แม่หันจากไป "ป้าไปทำกับข้าวแล้วนะ"

ทันใดนั้น น้องสาวสามก็ตะโกนดังลั่น "กรี๊ดดดด! มาดูเร็ว!"

น้องสาวคนโตถามอย่างขวัญหายไปวูบ "ดูอะไร?"

น้องสาวสามถึงกับกระโดดเด้งขึ้นมาตอบ "พี่! พี่ไง!"

น้องสาวคนโตเหลือบมองตาม พลันต้องตกตะลึงเช่นกัน "พี่! พี่จริงๆ ด้วย! นี่ถ่ายทอดสดนะ!"

แม่ของจางเย่หันมามอง "เอาล่ะ อย่ามาแกล้งป้าสิ บอกมาตรงๆ ตอนเที่ยงอยากกินอะไร? ป้าจะทำให้พวกเธอกิน"

น้องสาวคนโตรีบบอก "โธ่ ยังจะทำอะไรล่ะคะ รีบมาดูเลยค่ะ! พี่่ชายออกอากาศจริงๆ!"

แม่อึ้งงันไปวูบก่อนรีบตรงเข้ามาดูหน้าจอคอมพิวเตอร์ แล้วเบิกตาค้างแถบถลน "เป็นไปไม่ได้!"

……

บ้านเหยาเจี้ยนไฉ

เหยามี่แหกปากเรียก "แม่! แม่คะ!"

"โวยวายอะไรเนี่ย ร้องทำไม?"

"พ่อกับอาจารย์จาง! ได้ออกทีวีด้วย!"

"อะไรนะ!?"

……

โหม่วซางฉ่าง

ฉือซิ่วฟางซึ่งมาซื้อของกับลูกได้ยินคู่หนุ่มสาววัยรุ่นที่นั่งอยู่ข้างๆ ใช้คอมพิวเตอร์อยู่กำลังบ่นพึมๆ พำๆ เป็นจังหวะที่เธอหันดูโดยไม่ได้ตั้งใจ

"ห๊ะ! นี่มัน..."

……

ที่มหาวิทยาลัย

รองอธิการบดีมหาวิทยาลัยปักกิ่งอู๋เจ๋อชิงที่มาร่วมอบรมกำลังพักทานข้าวเที่ยงพลางอ่านข่าวออนไลน์ในหอพัก เธอเห็นแถบโฆษณาการแข่งขันตลกเซี่ยงเซิงพอดี จึงกดเข้าไปดู เลื่อนๆ ดูหน้าเว็บไปทันเห็นการโฆษณาถ่ายทอดสด พอเข้าไปชมหางตาเธอพลันกระตุกเล็กน้อย เผยอยิ้มนิดๆ

"จางน้อย?"

……

สถานีวิทยุนครหลวง

พี่สาวใหญ่โจวตะโกน "บ้าไปแล้ว! CCTV บ้าไปแล้ว!"

ป้าซุนเดินเข้ามา "อะไรของเธอน่ะเหล่าโจว? ร้องซะเสียงดังเชียว?"

พี่สาวโจวตบต้นขาฉาด "พวกคุณมาดูกันเร็ว! CCTV 11 ปล่อยคลิปจางเย่ออกอากาศ! ถ่ายทอดสดด้วย! ฝืนฟ้าไปแล้ว! นี่มันขัดขืนฟ้ากันเกินไป!"

เสี่ยวฟางอดีตผู้ช่วยของจางเย่วิ่งหน้าตั้งเข้ามาทันทีที่ได้ยิน "จริงเหรอคะ? CCTV ยอมทำได้ไงน่ะ? หรือว่าบ้าไปแล้ว!"

สุดท้ายทุกคนต่างรุมล้อมเข้ามาดู!

เชี่*!

CCTV แม่งบ้าไปแล้วจริงๆ ด้วย!

……

สหายของจางเย่ตาค้าง!

ศัตรูของเขาต้องตกตะลึง!

รองผู้อำนวยการสถานีเจี่ยซึ่งกำลังท่องเน็ตต้องกระอักเลือด!

เหล่าคนที่เคลือบแคลงด่าทอจางเย่แทบจะเป็นลมกันหมด!

ในอินเทอร์เน็ตทวีความร้อนแรงเป็นกะทะเดือดพล่าน! ไม่มีใครอยากจะเชื่อกับภาพที่ตาเห็นนี้ ในสมองไม่อาจหักใจเชื่อลงจริงๆ เพราะทุกคนไม่มีใครเข้าใจสถานการณ์ที่เกิดขึ้น!

"จางเย่จริงๆ ด้วย!"

"ไม่ใช่แบนไปหมดแล้วเหรอ? สวรรค์!"

"อาจารย์จางเทพสุดๆ! ขนาดโดนแบนหนักขนาดนี้ ไม่แค่ชื่อเสียงไม่ร่วงหล่น ยังถึงกับได้ออกทีวีด้วย? โคตรหักหน้าฉิ*หา*!"

"จางจอมตอกหน้าเกิดมาเพื่อตอกหน้าไง! กร๊ากกกก กร๊ากๆๆ!"

"CCTV 11 มัวทำบ้าอะไรอยู่นะ?"

"เชี่* งงหมดแล้ว!"

"ถ่ายทอดสดดาราถูกแบนที่ไม่รู้ว่าครอสทอล์คเล่นยังไงเนี่ยนะ? พวกเขาคิดอะไรอยู่กันแน่! หรือว่าสัญญาณสลับผิดช่อง?"

"ไม่ผิดหรอก นี่ก็นานพอสมควรแล้วนะ"

"แม่*มันเถอะ! จางเย่เล่นของเว้ย!"

"นั่นสิ ทำไมมีแต่เรื่องไม่น่าเชื่อเกิดรอบๆ ตัวเขากันนะ!"

"ฮุๆ รอดูเซี่ยงเซิงเขาเถอะ!"

"กลัวก็แค่เขาจะเล่นไม่เป็นนี่แหละ ตลกคู่แบบเซี่ยงเซิงน่ะต่างกันกับทอล์คโชว์ ยิ่งกว่านั้นเซี่ยงเซิงน่ะต้องอาศัยการฝึกฝนเป็นปีๆ พิธีกรอย่างเขาจะรู้เรื่องเซี่ยงเซิงเหรอ? ถึงพวกนั้นจะให้เขาได้ถ่ายทอดสด? ขืนถ่ายทอดสด เขาก็จะมีแต่ขายหน้าตัวเองนะ!"

มีคนสนับสนุน

มีคนเคลือบแคลง

แต่ยิ่งกว่านั้นคือฝูงชนที่มารับชมความครื้นเครงของการถ่ายทอดสดอันไม่คาดคิดนี้ คนเข้ามาดูการถ่ายทอดสดมากขึ้นเรื่อยๆ เมื่อเรื่องมาถึงขั้นนี้ ไม่มีใครสักคนที่กังวลว่าจะเกิดความวุ่นวาย เกรงแต่ความวุ่นวายจะไม่ใหญ่พอต่างหาก!

นักแสดงตลกคู่และเพื่อนๆ ญาติๆ ของจางเย่ต่างเปิดหน้าเว็บไซต์ชมการถ่ายทอดสดเมื่อได้ข่าว พวกเขาต้องการเห็นว่าคนนอกอย่างจางเย่นั้นจะเล่นเซี่ยงเซิงออกมาได้อย่างไร ส่วนเรื่องที่ว่าไปถ่ายทอดสดได้เพราะความผิดพลาดหรือตั้งใจนั้น? ใครจะสนล่ะ!

*-*-*-*-*-*-*-*-*-*-*-*-*-*-*


[Go To Next Chapter]( ./78.md)