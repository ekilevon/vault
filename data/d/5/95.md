##บทที่ 495 : ด่าด่าด่าด่าด่าด่าด่า!
ในอินเทอร์เน็ต

คนที่ดูการถ่ายทอดสดการแข่งขันเซี่ยงเซิงครั้งนี้ หลายคนต้องตาค้างอ้าปากหวอ!

"อาจารย์จางอำมหิตมาก!"

"ฮ่าๆ คนพวกนี้ซวยฉิ*!"

"ไงล่ะ ทำอาจารย์จางโมโหเข้าแล้วโว้ย!"

"จางเย่ทำตัวอันธพาลขึ้นมา เหนือฟ้าใต้หล้า ใครแม่*ก็หยุดไม่ได้!"

"สุดยอด! ด่าได้ดี! สะใจมาก! เรื่องในสังคมมีเรื่องผิดๆ ตั้งมากมายไม่เห็นคนดูจะเป็นอะไร ทำไมอาจารย์จางเล่นเซี่ยงเซิงแบบนี้กลับไม่ได้ล่ะ? จะเป็นจะตายกันขึ้นมาเชียว?"

"จางเย่สุดยอด!"

"พูดได้ถูกใจฉันโคตรๆ!"


……


หน้าเวที

เหล่าผู้ชมฟังมาถึงตรงนี้พลันคึกคักขึ้นมา

จางเย่ "ถ้าเกิดว่าเซี่ยงเซิงมีอำนาจอย่างนั้นจริง งั้นจะไปศึกษาขีปนาวุธทำซากอะไร จะไปค้นหาอาวุธนิวเคลียร์กันทำไม จะมีกองทัพไปเพื่ออะไร ส่งนักเล่นเซี่ยงเซิงออกไปกลุ่มหนึ่งไปเล่นเซี่ยงเซิงให้ฟังสิ พบใครฆ่าคนนั้นซะ!"

หน้าเวทีตะโกนร้องชมอีกระรอก!

"เยี่ยม!"

"พูดได้ดี!"

จางเย่กล่าวต่อ "มีบางคนชอบติดปากคำว่าหยาบคาย จะได้ดูว่าพวกตนเองน่ะมีมารยาทขึ้นมาหน่อย ชนชั้นสูงในสังคมชอบหาว่าผู้คนหยาบคาย ความจริงคือแสร้งปิดตาทำเป็นไม่รู้เรื่อง(คือตัวเองก็รู้เรื่องหยาบคายแต่ยอมรับไม่ได้หรือเป็นสิ่งที่ยากจะยอมรับ) นักวิชาการหาว่าผู้คนนั้นหยาบคาย ลมบูรพาที่ผิดหวังนั่นน่ะ...ผมน่ะผิดหวังยิ่งกว่าลมบูรพาอีก!" ขณะที่ผู้ชมปรบมือโห่ร้อง เขาก็กล่าว "นักแสดงเซี่ยงเซิงหาว่าคนอื่นหยาบคาย ความจริงคืออิจฉา ริษยา เกลียดชัง!"
(ลมบูรพาที่ผิดหวัง 东风破 ลมบูรพาคือลมของฤดูใบไม้ผลิ เปรียบแทนความหวัง สิ่งใหม่ๆ เรื่องดีๆ ลมบูรพาผิดหวังก็แทนความหมดหวัง สิ้นหวัง เรื่องไม่ดี)

เสียงปรบมือดังขึ้นอีกครั้ง

"ฮ่าๆๆ!"

"อี๋!"

เหล่านักศิลปะเซี่ยงเซิงหลายคนแทบจะด่าแม่*แล้ว!

ผู้เข้าแข่งขันที่ร่วมกันบอยคอตจางเย่เหล่านั้น ต่างโมโหเดือดด้วยเหมือนกัน!

เหยาเจี้ยนไฉฉีกยิ้ม "มีแต่คนร่วมอาชีพกันเท่านั้นแหละ ถึงจะเป็นศัตรูกันจริงๆ จังๆ"

จางเย่ "ผมมีกลอนบทหนึ่ง บรรยายสถานการณ์ตอนนี้ของวงการเซี่ยงเซิงได้พอดีครับ"

เหยาเจี้ยนไฉ "นายลองท่องมาหน่อยสิ"

จางเย่ท่อง
"สิ้นหน้าหนาว หวังเข้าฤดูใบไม้ผลิ
ล่วงพ้นยามสาม หวังให้ถึงอรุณ..."

กลอนบทนี้ ก่อนหน้านี้จางเย่เคยใช้แล้ว ชื่อว่า ‘แปดความคาดหวัง’ พูดมาถึงตรงนี้ เหล่าผู้ชมหลายคนพอฟังก็นึกออก ท่องไปพร้อมกับเขา จางเย่ได้แต่ปรับจังหวะให้ช้าลงหน่อย ท่องไปพร้อมกันกับทุกคน

ผู้ชม "บุปผาสะคราญจันทร์แจ่ม หวังมีเศรษฐี!"

ผู้ชม "สตรีโคมเขียวอยู่ว่าง หวังมองหานักเลง!"

ผู้ชม "นักศึกษาท่องหนังสือกลางดึกหวังพบผีสาว!"

สิบคน…

ห้าสิบคน…

หนึ่งร้อยคน…

ผู้ชมท่องตาม ฉากนี้ดูแล้วน่าตื่นตาตื่นใจมาก!

"เฒ่าเดียวดายหวังมีภรรยา!"

"นักแสดงหวังให้มีผู้ตบรางวัล!"

ท่อนสุดท้าย จางเย่ตะเบ็งเสียงออกจากลำคอพร้อมกันกับเหล่าผู้ชม "คนเล่นเซี่ยงเซิงหวังให้......เพื่อน! ตก! ตาย!" หลังจากนั้น ทุกคนระเบิดหัวเราะกันออกมาอย่างบ้าคลั่งดังกระหึ่ม! ทั้งบนล่างเวทีสอดประสานกันอย่างยอดเยี่ยม เป็นที่น่ายินดีอย่างยิ่ง!

เหยาเจี้ยนไฉยินดีด้วยเช่นกัน "ดีเยี่ยม เหมาะสมมาก!"

ก่อนหน้านี้จางเย่ใช้กลอนบทนี้ด่าวงการวรรณกรรม จนเป็นที่รู้จักทั้งยังติดปากผู้คนไม่น้อย หลายคนอ่านกลอนบทนี้แค่สองรอบก็จำได้แล้ว จึงได้มีฉากที่ชวนตะลึงเช่นนี้!

แต่ขณะที่จางเย่กับเหล่าผู้ชมอารมณ์ดี เหล่าคนในโลกเซี่ยงเซิงโมโหจนจะกัดคนได้ จางเย่ปู่เอ็งสิ! เอ็งด่าพวกเราเสร็จแล้ว ยังจะเอาคนดูมาช่วยด่าด้วยเรอะ? ไร้คุณธรรมสิ้นดี! ไอ้พวกนี้ก็เหมือนกัน! พวกเอ็งไปเล่นด้วยทำไมวะ!

จางเย่ "อะไรคือมีรสนิยม? อะไรคือไร้รสนิยม?"

เหยาเจี้ยนไฉ "ตอนนี้ในเน็ตมีคนเถียงกันเรื่องนี้พอดี"

จางเย่ "มีนักแสดงคนหนึ่งกล่าวว่า ‘ฟังซิมโฟนีคือมีรสนิยม ฟังเพลงตามเน็ตไร้รสนิยม’ "

"เฮ้อ" เหยาเจี้ยนไฉส่ายหน้าถอนใจยาวพรืด

จางเย่ "ฟังดาราลิปซิงค์มีรสนิยม ดูผลงานในเน็ตไร้รสนิยม!"

เหยาเจี้ยนไฉยิ้ม "วุ่นวายกันจริงๆ"

จางเย่ "ดูศิลปะเรือนร่างเรียกว่ามีรสนิยม ฟังคนเล่นมุกหยาบโลนเรียกไร้รสนิยม!" รีบกล่าวต่อว่า "ดื่มกาแฟมีรสนิยม กินกระเทียม...ไร้รสนิยม!"

"อี๋!"

เหล่าผู้ชมหัวเราะเฮฮาดังเซ็งแซ่ พวกเขาได้เห็นที่ถังต้าจางกับลูกศิษย์เขาพูดในเน็ตเมื่อวานว่าผลงานของจางเย่นั้นหยาบคายเช่นเดียวกับกระเทียมสด!

จางเย่ด่าต่อ "ผู้ยิ่งใหญ่ท่านหนึ่งสอนผมให้พูดว่า ... กลับไปดูดนมยายมันซะไป๊!"

เหยาเจี้ยนไฉอุทาน "ผู้ยิ่งใหญ่ท่านไหนพูดแบบนั้นน่ะ?"

"ลุงสองผมเอง" จางเย่ตอบหน้าตาย

"เจ๋ง!"

"ฮ่าๆๆๆ!"

"กลับไปหายายมันไป๊!"

เหล่าผู้ชมด่าตามไปด้วย!

จางเย่กล่าว "ผมขอย้ำอีกครั้ง ความมีรสนิยม ไม่ใช่สิ่งที่เสแสร้งกันออกมา..." เขาเน้นคำด่าออกมาอีกครั้ง "มีแต่ความบัดซบที่เสแสร้งได้!"

ถังต้าจางโกรธเกินจะทน โมโหจนแทบจะออกไปจากที่นี่และเดี๋ยวนี้!

นักแสดงเซี่ยงเซิงคนอื่นๆ เพิ่งจะพบว่าเซี่ยงเซิงเล่นอย่างนี้ได้ก็คราวนี้!

จางเย่ด่าต่อ "ถ้ามีเวลาว่างนัก เอามาฝึกวิธีเล่นคำต่อคำให้ดีจะดีกว่าไหม? แถมช่วยให้เล่นเซี่ยงเซิงได้ถูกที่ถูกทาง ดีกว่าเห็นๆ"

เหยาเจี้ยนไฉพยักหน้า "ถูกต้อง"

จางเย่ยิ่งพูดยิ่งเมามัน "บางครั้งผมเห็นพวกเขาเสแสร้งกันผมก็โมโหนะ ทำไมถึงไม่ยอมอยู่กันเฉยๆ ดีๆ แทนที่จะไปหาเรื่องทุกที่ที่ผ่านกันนะ? ขึ้นรถเมล์น่ะ เบียดกับคนก็เหนื่อยพอแล้ว บีบกันจนหน้าเขียวงี้ ก็ยังพยายามจะเอาหนังสือพิมพ์ภาษาอังกฤษออกมาอ่านให้ได้อีก อ่านออกเรอะน่ั่น!"
(ทำอวดว่าจะอ่านภาษาอังกฤษแต่ดันไม่ดูที่ดูทาง)

ทุกคนหัวเราะลั่น "ฮ่าๆๆ!"

จางเย่กล่าว "คุยกันระหว่างเดิน พูดจีนคำอังกฤษคำ แบบนี้เรอะ!"

เหยาเจี้ยนไฉ "งั้นเหรอ?"

จางเย่ "ไปซื้อผลไม้ก็เหมือนกัน เฮลโล่คุณตาครับ ไอลุคหน่อยสิครับ แอปเปิลยูเซลล์สามโลครึ่งสองเหรียญงั้นเหรอครับ?" แล้วเปลี่ยนเสียงพูด "ซื้อแอปเปิลเน่ามาแล้วยังจะมาโชว์ออฟบ้าอะไรอีก! ก็คิดได้เนอะ ที่ซื้ออะไรแบบนี้มาน่ะ!"
(ทำอวดว่าจะซื้อของ ความจริงเลือกไม่เป็น ไม่มีความสามารถแต่ก็ยังจะทำอวด)

เหยาเจี้ยนไฉยิ้มน้อยๆ "อย่างนั้นเอง"

จางเย่กล่าว "หมอนั่นน่ะใส่สร้อยทองเส้นโตด้วยนะ!"

คนที่ช่างสังเกตหน่อยพบว่า นักแสดงเซี่ยงเซิงวัยสี่สิบกว่าที่แถวหน้าคนหนึ่ง วันนี้สวมสร้อยทองเส้นโตห้อยที่ต้นคออย่างเด่นชัด เขาคนนี้เป็นหัวเรี่ยวหัวแรงในการออกหน้าด่าจางเย่คนหนึ่ง มีชื่อในวงการเซี่ยงเซิง ไม่ด้อยอาวุโสกว่าถังต้าจางสักเท่าไร นับว่าเป็นบุคคลระดับสูงในสมาคมเซี่ยงเซิง

เหยาเจี้ยนไฉเหงื่อตก "สร้อยทอง?"

จางเย่รีบกล่าว "อย่าเหงื่อตกล่ะ เหงื่อตกเดี๋ยวจะเปื้อน!"

เหยาเจี้ยนไฉทำสีหน้าตาตื่น "สีตกงั้นเรอะ? ก็ไม่ใช่ทองน่ะสิ?"

จางเย่บอก "พลาสติกน่ะ ชุบสีเอา!"

เหยาเจี้ยนไฉได้แต่หัวเราะ "เอาล่ะๆ ก็มันดูเหมือนจริงนี่หว่า!"

นักแสดงที่สวมสร้อยคอทองคำเส้นโตนั้นหน้าแดงเป็นตับหมู แทบจะกระอักเลือดออกมาให้ได้! คิดไม่ถึงว่าจางเย่จะด่ามาถึงเขา!

จางเย่กล่าวต่อ "มีบางคนนะ เที่ยวมาบอก ไอ้หยา เวลาฉันซื้อแชมพูสระผมนะ ฉันต้องไปซื้อถึงร้านซาซ่าที่ฮ่องกง น้อยๆ หน่อยเถอะคุณ ผมคุณน่ะน้อยกว่าอาจารย์เหยาซะอีก!"

เหยาเจี้ยนไฉนั้นเพื่อเตรียมมาเล่นมุกในวันนี้ ได้โกนศีรษะจนล้านเลี่ยนวิ้งวับ พอฟังจึงได้แต่กล่าว "หัวล้าน? ยังจะสระผมทำบ้าอะไร!"

จางเย่ "ก็นั่นน่ะสิ"

หน้าเวที มีนักเซี่ยงเซิงสามคนที่เคยด่าจางเย่ซึ่งไม่มีผมบนศีรษะจริงๆ พอฟังคำนี้ ถึงกับอยากถกแขนเสื้อขึ้นไปต่อยตีปากคนกันสุดๆ!

ไม่ทราบตากล้องคิดอะไรถึงหันกล้องไปทางนั้นอีกหน่อย อาจเพราะทราบว่าไม่ได้ถ่ายทอดสดอยู่แล้ว ดังนั้นจึงอดหันไปมองสักหน่อยไม่ได้

ทว่าผู้ชมทางหน้าจอทุกคนล้วนเห็นสีหน้าของนักแสดงศีรษะโล้นเงาแวบทั้งสามแล้ว!

เหล่าผู้ชมพอเห็น พลันระเบิดหัวเราะลั่น!

"กร๊ากกกก ฮ่าๆๆ!"

"ไอ้หยา ฉันไม่ไหวแล้ว!"

จางเย่กล่าวเสียงเรียบ "มีบางคนนะ ฉี่ราดกางเกง ก็ยังชอบบอกคนอื่นๆ ว่า ไอ้หยา กินเป๋าฮื้อนี่มันเลอะเทอะจริงๆ นี่...ฉี่ราดก็บอกฉี่ราดมาเซ่!"

เหยาเจี้ยนไฉ "โอ๊ย!"

ผู้ชม "พรืด! ฮ่าๆๆ!"

จางเย่ "มีบางคน กินข้าวเสร็จก็บอก ฉันขอเซ็นไว้ก่อนนะ พอฝ่ายเด็กเสิร์ฟบอก ขอโทษนะครับคุณผู้ชาย เซ็นชื่อไว้ไม่ได้ครับ ก็ตอบกลับไปว่า งั้นฉันรูดการ์ด..." พูดจบจางเย่ก็ทำท่าเหยียดหยาม "กินน้ำแกงเกี๊ยวถ้วยเดียวรูดการ์ดอะไรของนายน่ะ!"

เหยาเจี้ยนไฉเองก็ตลก "นั่นก็เกินไป"

จางเย่ "เสแสร้งทำเป็นเก่ง! โดยเฉพาะคนที่พูดเซี่ยงเซิงอย่างพวกเรา วันๆ เอาแต่จะมีรสนิยมนี่มีรสนิยมนั่น เมื่อวานก็ด้วย เปิดประชุมสมาคมเซี่ยงเซิง"

เหยาเจี้ยนไฉหรี่ตา "พวกเขาประชุมกันบ่อยนะ"

จางเย่หัวเราะ "แหงล่ะ พวกนั้นไม่มีที่เล่นเซี่ยงเซิง เลยเปิดประชุมไง!"

เหยาเจี้ยนไฉ "เข้าไปฝึกเซี่ยงเซิงกันเนี่ยนะ?"

ทุกคนหลุดหัวเราะพรืด!

จางเย่กล่าว "ต่อมามีผู้ชำนาญการในวงการคนหนึ่ง ชื่อว่า ฉีบลาบลา"

เหยาเจี้ยนไฉ "พวกนี้เขาไม่กล้าใช้ชื่อเต็มๆ กันเหรอ?"

ฉีบลาบลา?

ปรมาจารย์เซี่ยงเซิงฉีเหวินเสียง?

เหล่าผู้ชมถึงกับตาเป็นประกายระริก!

จางเย่กล่าว "เขาให้พวกเราไปพบที่บ้าน บอกว่า สหายจางน้อยมาที่บ้านสิ ฉันจะสอนเธอให้ว่าอะไรคือมีรสนิยมอะไรคือไร้รสนิยม จะไม่ไปก็ไม่ดี ก็เลย ไปก็ไป"

เหยาเจี้ยนไฉรับคำ "ก็ควรไป"

จางเย่ "พอเข้าประตูไปนะ เอ๊ะ ในบ้านอีกฝ่ายแขวนกลอนคู่เอาไว้บทหนึ่ง ดูมีกลิ่นอายน้ำหมึกหนักแน่น --- เกยหาดทรายสองปีกว่า วันนี้คลื่นซัดมาข้าพลิกตัว"

เหยาเจี้ยนไฉสงสัย "แล้ว?"

จางเย่ทำสีหน้าตาตื่น "ผมเห็นปุ๊บ เฮ้ย นี่มันตะพาบนี่หว่า!"
(ตะพาบ(王八 - หวังปา) แผลงเป็นชายที่โดนสวมเขา)

เหล่าผู้ชมทั้งหลายพันต่างหัวเราะจนบ้าคลั่ง!

แสบมาก! โคตรแม่*มันแสบสุดๆ!

ฉีเหวินเสียงที่หน้าเวทีพอฟังจบตัวก็สั่นเทิ้ม! โกรธจนหนวดกระดิก!

นักแสดงเซี่ยงเซิงและนักฉู่อี้คนอื่นๆ เองก็โมโห! เชี่*! จางเย่นายแม่*กล้าด่าทุกคนจริงๆ เรอะ! ปรมาจารย์ฉีก็ยังไม่เว้น?

เหยาเจี้ยนไฉเสริม "บ้านเขาก็มีปริศนาแปลกๆ ดีนะ"

จางเย่ "บ้านเขามีโต๊ะหนังสือ บนโต๊ะมีหนังสือสองเล่ม ดูท่าทางล้ำลึก แค่เห็นก็รู้ว่าเป็นคนมีรสนิยมรักการศึกษา"

เหยาเจี้ยนไฉ "หนังสืออะไร?"

จางเย่พับนิ้วลง "เล่มหนึ่งคือ พจนานุกรมซินหัว"

เหยาเจี้ยนไฉพยักหน้า "พจนานุกรมมีเนื้อหากว้างขวาง ศึกษาให้ปรุโปร่งนั้นไม่ง่าย เล่มที่สองล่ะ?"

จางเย่ "เล่มที่สองคือ วิธีการหาคำในพจนานุกรม!"

เหยาเจี้ยนไฉแทบจะเป็นลม "เอาจริงดิ สรุปว่าเปิดพจนานุกรมไม่เป็นเหรอเนี่ย!"

ผู้ชม "พรืด กร๊าก ฮ่าๆๆ!"

จางเย่กล่าวต่อ "ต่อจากนั้นท่านผู้เฒ่าก็เริ่มสอนผม เรื่องนี้นะ ต้องมีรสนิยมนะ อย่าทำตัวหยาบคาย พวกเราน่ะ ต้องทุ่มเทแรงใจทำให้มันดูดีนะ พูดกันอยู่ตั้งนาน สาระอะไรก็ไม่ค่อยมี สุดท้ายยังมาบอก เอ้อ จางน้อย เธออย่าไม่สนใจเชียว เธอจะไม่เงียบก็ได้ แต่พวกเราก็มีวิธีทำให้เธอเงียบเสียงเองได้ แค่พวกเราเขียนจดหมายไม่ระบุชื่อ ส่งขึ้นไปรายงาน พวกเราทำได้นะ เธอรู้ไหม?"

ส่งจดหมายรายงาน?

พวกจางเย่เองได้รับคำเตือน แต่ไม่ใช่เพราะเรื่องนี้แน่!

เหล่าผู้ชมโห่ขึ้นพร้อมกัน "อี๋!"

เหล่าคนในวงการเซี่ยงเซิงหน้าเปลี่ยนสี!

จางเย่ยังพูดในเชิงสอนสั่ง "ท่านผู้อาวุโสยังให้คำเตือนอย่างจริงใจ เธออาจจะไม่เข้าใจฉัน ตอนนี้เธอไม่เข้าใจเลยด่าฉัน ไว้เธอเข้าใจฉันเมื่อไร ... เธอต้องเอาฉันตายแน่!"

ผู้ชม "ฮ่าๆๆๆ!"

เหยาเจี้ยนไฉ "อ้าว ก็รู้ด้วยนี่ว่าน่ารังเกียจ!"

จางเย่กล่าว "คนเขายังบอกว่า พวกเราน่ะ ทุ่มเทความพยายามสร้างรสนิยม ทุกคำพูดต้องสูงส่ง ต่อไปภายหลัง มองลงมาจากดวงจันทร์ โลกทั้งใบนี้ไม่เห็น เห็นแต่พวกเราเหล่านักเล่นเซี่ยงเซิงที่มีรสนิยมสูงถึงอวกาศ!"

ครั้งก่อนยังเห็นได้พร้อมกำแพงเมืองจีน!

คราวนี้แม่*แม้แต่โลกทั้งใบก็มองไม่เห็นแล้ว?

เหล่าผู้ชมหลายพันคนหัวเราะอย่างกลั้นไม่อยู่!

เหยาเจี้ยนไฉสบถ "โลกทั้งใบก็ไม่เห็น? คนพวกนี้สามารถก่อเรื่องได้จริงๆ"

จางเย่ถอนหายใจอีก "พอออกมาแล้ว ผมก็นึกในใจ เหล่านักแสดงเซี่ยงเซิงของจีนพวกนี้ เอาทุกคู่มายิงทิ้งไปสักคนก็ไม่มีการประหารผิดตัวแน่!"




*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./96.md)