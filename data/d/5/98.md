##บทที่ 498 : ผู้ชนะ!
ไม่เพียงแต่เหล่าผู้ชมที่ฟังจนตาค้าง

ประชาชนที่ชมการถ่ายทอดสดผ่านทางอินเทอร์เน็ตเองยังตะลึงอ้าปากหวอ!

"เหย****!"

"นี่..."

"อาจารย์จางฝืนฟ้าเกินไปแล้ว!"

"ฮ่าๆๆๆ! โคตรอหังการ!"

ในอินเทอร์เน็ตครึกครื้น แม้แต่พื้นที่คอมเมนต์ตรงหน้าจอถ่ายทอดสดยังระเบิดความคึกคัก!

จางเย่ที่ทุกคนเห็นก่อนหน้านี้ ล้วนแต่เน้นไปที่พรสวรรค์ในการเล่นและสร้างสรรค์มุกตลก ที่ต้องยกนิ้วให้เลยคือมีความหัวไวที่เหนือกว่าคนอื่นๆ ซึ่งทำให้ผลงานเซี่ยงเซิงของเขาทั้งหลายขึ้นถึงขีดสุดความสมบูรณ์ แหย่เส้นตื้นของเหล่าผู้ชมกันถ้วนหน้า แต่วันนี้ จางเย่ทำให้ทุกคนต้องตกตะลึงกันอีกครั้ง เพราะไม่มีใครคิดว่าจางเย่จะสามารถเล่นก้วนโข่วได้ แถมบอกอะไรก็เล่นออกมาได้หมด ราวกับว่าสามารถจดจำก้วนโข่วทั้งหลายแหล่ได้ขึ้นใจ ความสามารถในการเล่นเซี่ยงเซิงที่น่าตื่นตระหนกเช่นนี้ ทำให้ทุกคนต้องสั่นสะท้าน! ใครบอกกันว่าจางเย่ได้แต่เล่นเซี่ยงเซิงไร้รสนิมยม อีกฝ่ายสามารถเล่นมุกตลกตามธรรมเนียมได้เถอะ! ทั้งยังเล่นได้ยอดเยี่ยมยิ่งกว่าพวกที่เรียกตัวเองว่าเป็นนักแสดงตลกเซี่ยงเซิงมืออาชีพเสียอีก!

ถังต้าจาง "..."

ฉีเหวินเสียงสีหน้าเครียด เงียบไม่พูดจา

ฝ่ายที่นั่งของผู้เข้าแข่งขัน ทุกคนหันมามองหน้ากันตาตื่นอยู่นานสองนาน ไม่มีใครพูดอะไรออกสักคำ พวกคนที่ตอนแรกออกมาโวยวายยิ่งลำบากที่สุด หน้านี่โดนตอกจนบวมฉึ่ง!

เหล่าผู้ชมยังคงปรบมือดังเกรียวกราวไม่หยุด

เมื่อจางเย่พูดต่อ ทุกคนก็หยุด "ก้วนโข่วก็ได้ มุกตลกอะไรตามธรรมเนียมก็ได้ ผมไม่ใช่เล่นไม่ได้ ผมน่ะถึงจะไม่ใช่มืออาชีพในวงการเซี่ยงเซิง แต่กล้าพูดเลยว่าผมน่ะรู้เรื่องเซี่ยงเซิงมากกว่าคนส่วนใหญ่ในวงการ วันนี้ผมขอท้า ขอแค่พวกคุณสามารถสรรหามุกก้วนโข่วอะไรก็ได้มา ผมไม่มีมุกไหนเล่นไม่ได้! เชิญทุกคนเลือกมาตามสบาย ถ้าผมพูดติดๆ ขัดๆ หรือพูดผิดไปสักคำ นับแต่นี้เป็นต้นไปผมจะอำลาเวทีทันที ผมกล้าท้าแบบนี้เลย เอาสิ!"

เหยาเจี้ยนไฉยืนยิ้มปรบมือสนับสนุน

คนดูหน้าเวทีต่างโห่ร้องจนวุ่นวาย

"อหังการ์!"

"ร้ายกาจ!"

"อาจารย์จางสุดยอด!"

"ไอ้หยา! ฉันรักคุณนะอาจารย์จาง!"

"ฮ่าๆๆ! ที่ต้องการก็คือความดุดันแบบนี้แหละ! ดูซิว่าพวกนั้นน่ะจะมีใครกล้าบอกว่าคุณไม่รู้เรื่องเซี่ยงเซิงอีกไหม! ไอ้พวกนักแสดงพวกนั้นน่ะ ตัวพวกมันเองยังเล่นไม่ได้เล๊ยยย!"

เหล่านักแสดงเซี่ยงเซิงและผู้เข้าแข่งขันหน้าใหม่ไม่มีใครกล้าตอกกลับ เนื่องจากความสามารถของจางเย่อยู่ตรงนี้เอง ในเมื่อเขากล้าเดิมพัน แน่นอนว่าเขาย่อมมีความสามารถนี้ ขณะนั้นความอหังการ์ที่จางเย่แสดงออกมาได้ทำให้พวกเขาหลายคนต้องสั่นสะท้าน!

จางเย่มองไปตรงหน้าเวที "บอกว่าต้องเล่นก้วนโข่วถึงจะเป็นนักเซี่ยงเซิง? เล่น ‘มุกมีรสนิยม’ ได้ถึงจะเป็นปรมาจารย์? ต้องเป็นผลงานที่สอนผู้คนได้จึงนับเป็นศิลปะเซี่ยงเซิง? ผมไม่เห็นด้วย ผมเชื่อว่าสหายผู้ชมทั้งหลายก็ไม่เห็นด้วยเหมือนกัน! ใช้เรื่องเช่นนี้มาแบ่งสูงต่ำระหว่างนักเซี่ยงเซิง เป็นแค่วิธีการของอนารยชน!"

เหยาเจี้ยนไฉยิ้มกว้าง "ไม่อาจแบ่งเช่นนี้ได้จริงๆ"

จางเย่ยิ่งพูดยิ่งดุเดือด "เซี่ยงเซิงจำเป็นต้องมีคติสอนใจ? จะเอาเซี่ยงเซิงมาเป็นวาทกรรมหลอกใครกันแน่? เรื่องนี้คือผิดอย่างที่ไม่มีทางผิดกว่านี้ได้อีก! เซี่ยงเซิงเมื่อร้อยกว่าปีก่อนคืออะไร? อะไรคือเซี่ยงเซิงกันแน่? นักแสดงก็แค่มาหาเงินกินข้าว หาเลี้ยงครอบครัว เซี่ยงเซิงนับแต่หัวจรดเท้าเป็นแค่งานฝีมืออย่างหนึ่ง! เพียงเท่านี้เอง! ทำไมพอเป็นพวกคุณถึงได้กลายเป็นศิลปะสูงส่ง? ทำไมมาถึงพวกคุณถึงได้กลายเป็นคติเตือนใจอะไรนั่น? พวกคุณน่ะหลงลืมพื้นฐานหลงเลือนบรรพบุรุษแล้ว!" ด่าวนไปรอบหนึ่ง สุดท้ายก็วกกลับมาด่าวงการเซี่ยงเซิงต่อ!

ผู้ชมปรบมือกันดังสนั่นเกรียวกราว!

ผู้ชมล้วนทราบว่า เซี่ยงเซิงครั้งนี้ใกล้จบลงแล้ว ทั้งยังรู้แก่ใจ นี่คือเซี่ยงเซิงครั้งสุดท้ายบนเวทีนี้ของจางเย่กับเหยาเจี้ยนไฉ ต่อไปอาจไม่มีโอกาสได้ฟังอีกแล้ว ดังนั้น เมื่อผู้ชมหลายคนฟังมาถึงช่วงไคลแมกซ์นี้ ต่างก็ลุกยืนขึ้นมาทีละคน!

จางเย่ "โดยเฉพาะตอนนี้ ยุคนี้กำลังพัฒนา สังคมกำลังก้าวหน้า - ขาดเงิน ขาดรถ ขาดบ้าน ขาดคุณธรรม ขาดอะไรก็มีทั้งหมด สิ่งเหล่านั้น ผมให้ใครไม่ได้ แต่ผมรับประกันได้ว่าฟังเซี่ยงเซิงของผมจบแล้วจะลืมความกังวล มีแต่ยินดีปรีดา สุขสมอารมณ์ดี เบิกบานเริงร่า มีอะไรไม่ดีกันล่ะ? นี่แหละคือความหมายของเซี่ยงเซิง! ผมเพียงแต่หวังว่าจะได้ร่วมสร้างลัทธิสังคมนิยมและจรรโลงสังคมที่สงบสุขขึ้นมาเท่านั้น!"

เหล่าผู้ชมปรบมือดังสนั่นหวั่นไหวอีกครั้ง!

"เยี่ยม!"

"พูดได้ดี!"

เหยาเจี้ยนไฉยิ้มพร้อมพยักหน้าอย่างแรง

จางเย่กวาดตามองเหล่าผู้ชม กล่าวดังขึ้นกว่าเดิม "ใครบอกกัน! ว่าเซี่ยงเซิงต้องมีคติสอนใจ? ใครบอกกัน! ว่าเซี่ยงเซิงใช้กล่อมเกลามวลชน? ฟังเซี่ยงเซิงเรื่องนี้แล้ว คุณจะต้องได้เรียนรู้อะไรแบบไหน? ฟังเซี่ยงเซิงบทนั้นแล้ว คุณออกไปจะต้องไปบริจาคเลือดบริจาคเงินบริจาคไต? พวกเราเป็นแค่ศิลปินแล้วยังจะเป็นอาจารย์ด้วย? หน่วยงานที่เกี่ยวข้องตั้งความหวังเอาไว้สูงไปแล้ว! นักแสดงเซี่ยงเซิงตั้งข้อเรียกร้องกับตัวเองใหญ่ไปแล้ว! กับศิลปินที่ใช้ปากใช้เสียงยังจะไปสอนใครอีก?"

เหล่าผู้ชมลุกขึ้นยืนมากขึ้นกว่าเดิม

สามร้อยคน!

ห้าร้อยคน!

หนึ่งพันคน!

จางเย่ยิ่งพูดยิ่งดังลั่น "วณิพกมือกลองเป็นศิลปะหรือไม่? อย่างนั้นผมถามหน่อย ฟังนิทานจบหนึ่งเรื่อง สอนอะไรพวกคุณบ้าง?"
(วณิพกมือกลอง คือ ศิลปะการแสดงประเภทหนึ่งของทางปักกิ่ง เป็นการเล่าเรื่องประกอบกลอง)

นิทาน?

สอนอะไรได้เรอะ!

ผู้ชมปรบมืออย่างบ้าคลั่ง!

จางเย่แผดเสียง "เพลงซิมโฟนีเป็นศิลปะหรือไม่? อย่างนั้นผมถามหน่อย ฟังเพลงซิมโฟนีหนึ่งเพลง สอนอะไรพวกคุณบ้าง?"

ผู้ชมลุกขึ้นยืนเพิ่มอีกกว่าห้าร้อย ล้วนปรบมือดังระรัวอย่างไม่คิดชีวิต!

จางเย่ยิ่งกล่าวอย่างจริงจัง "กายกรรมเป็นศิลปะหรือไม่? อย่างนั้นผมถามหน่อย ดูกายกรรมต่อตัวชุดหนึ่ง สอนอะไรพวกคุณบ้าง?"

เสียงปรบมือของผู้ชมยิ่งดังขึ้นอีกจนสะเทือนหอประชุม!

จางเย่กล่าว "นักกายกรรมสิบห้าคนต่อตัวนั่งจักรยานคันเดียว! คุณยังคิดจะสอนอะไร? พวกเขาน่ะทำผิดกฎจราจรอยู่นะ! สอนกะผีน่ะสิ!"

เหยาเจี้ยนไฉหัวเราะ "เป็นอย่างนั้นจริงๆ"

ชั่วขณะนั้นพวกเขาพลันรับรู้ถึงเลือดลมสูบฉีดสายหนึ่ง จนต้องผลุดลุกยืนแล้วมอบเสียงปรบมือให้อย่างอึกทึกกึกก้อง แม้แต่คนที่นั่งชั้นลอยก็ด้วย!

จางเย่หยิบผ้าขาวบนโต๊ะขึ้นมาเช็ดเหงื่อที่ไหลเพราะความร้อนของไฟหน้าเวที ปล่อยผ้าขาวลงบนโต๊ะก่อนกล่าวว่า "ผมน่ะสงสัยนัก ศิลปะแขนงอื่นเป็นยังไงก็เป็นอย่างนั้น! ทำไมมีแต่เซี่ยงเซิงต้องอะไรๆ ก็สอนคน อะไรๆ ก็รสนิยม อาศัยอะไร! พวกเราเป็นแค่นักเซี่ยงเซิงตัวเล็กๆ สองคนเท่านั้นเอง ไม่ได้ไปฆ่าคนวางเพลิงเลยนะ ก็แค่อยากให้ผู้ชมได้มีความหรรษาสักหน่อย ทำไมถึงได้ยากเย็นนัก? ทำไมถึงได้มีคนไม่ชอบใจ? ทำไมถึงได้กลายเป็นการเจาะรูโหว่บนท้องฟ้า? เพราะอะไร!?"

สูดลมหายใจเข้าลึก

จางเย่ชี้ไปเหนือศีรษะ ประกาศดังลั่น "ข้าไม่เชื่อ ฟ้าใหญ่โตเพียงนี้ ไม่อาจรองรับเซี่ยงเซิงข้า!" พูดจบก็ชี้ไปที่ปลายเท้า "ข้าไม่เชื่อ ดินกว้างขวางเพียงนี้ ไม่อาจรองรับนักแสดงสองคน!" นี่ไม่ใช่คำพูดของกัวเต๋อกัง แต่เป็นคำพูดของจางเย่เอง เป็นสิ่งที่เขาอยากจะพูด!

เหยาเจี้ยนไฉปรบมือ "พูดได้ดี!"

หน้าเวที สิ้นสุดเวลาแข่งขันแล้ว มีทีมงานออกมาเคลียร์พื้นที่ให้ผู้เข้าแข่งขันกลุ่มต่อไป

จางเย่กับเหยาเจี้ยนไฉก็ไม่ว่าอะไร เพียงหันไปค้อมตัวลงบอกลาผู้ชม ก่อนหมุนตัวลงจากเวทีไป

ขณะเดียวกัน บรรดาผู้ชมที่กำลังตกอยู่ในความคึกคักบ้าคลั่ง ผู้ชมทั้งหลายพันคนนี้ หรือจะเรียกได้ว่าแทบทุกคน ล้วนตะโกนกู่ร้องเรียกชื่อของพวกจางเย่อย่างคลุ้มคลั่งไม่สิ้นสุด!

“อาจารย์เหยา!”

“จางเย่!”

“จางเย่!”

จากนั้น โดยไม่ทราบว่าเป็นใครเริ่มก่อน ทุกคนล้วนตะโกนคำคำหนึ่งเป็นเสียงเดียว คือสิ่งที่พวกเขาเหล่าประชาชนให้คำวิจารณ์ต่อพวกจางเย่!

"แชมเปียนส์!"

"แชมเปียนส์!"

"แชมเปียนส์!"

"แชมเปียนส์!"

จางเย่กับเหยาเจี้ยนไฉแข่งเสร็จแล้ว เป็นที่แน่นอนว่าพวกเขาต้องถูกเพิกถอนสิทธิ์ในการแข่งขันรอบต่อไป ทว่าในใจของผู้ชมทุกคนแล้ว พวกเขาคืออันดับหนึ่งตัวจริง!

ไม่มีใครแทนที่ได้!




*-*-*-*-*-*-*-*-*-*-*-*-*-*-*




[Go To Next Chapter]( ./99.md)