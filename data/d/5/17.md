##บทที่ 417 : เพลงมวยไทเก๊กที่หายสาบสูญของโลกใบนี้!
ก่อนรุ่งสาง

ไม่รู้ว่าเป็นเวลากี่โมงกี่ยาม

จางเย่ตื่นขึ้นอีกครั้งเพราะความไม่สบายตัวจากเหงื่อ เหงื่อบนหน้าผากไหลย้อยลงมาตามจมูกและเบ้าตา ทำให้เขารู้สึกระคายเคืองไม่น้อย ยกมือขึ้นปาดเช็ดเหงื่อ จากนั้นจึงลืมตาขึ้นช้าๆ จางเย่รู้สึกดีขึ้นมากแล้ว ศีรษะไม่วิงเวียนและร่างกายไม่รู้สึกหนาวสั่นอีก จากประสบการณ์ของเขา คาดว่าไข้คงลงมากแล้ว อย่างน้อยๆ คงไม่ถึงสามสิบเก้าองศา

"ตื่นอีกแล้ว?" เหราอ้ายหมิ่นที่พิงหัวเตียงอยู่ทัก

จางเย่ยังคงนอนหนุนตักของเธออยู่ บริเวณศีรษะและลำคอของเขามีเหงื่อออกมาก จึงเปียกโชกถึงกางเกงวอร์มสีขาวของคุณน้าสาวเจ้าของห้องเช่าด้วยเป็นวงใหญ่ โดยเฉพาะบริเวณต้นขาและเป้ากางเกงจนดูบางลงไปบ้าง "ครับ ตื่นแล้ว รู้สึกดีขึ้นแล้วล่ะ"

"ยกมือขึ้น" เหราอ้ายหมิ่นกล่าว

จางเย่ถาม "ทำไมอะ?"

"บอกให้ยกก็ยกเถอะน่า" เหราอ้ายหมิ่นสะบัดเทอร์โมมิเตอร์ในมือ ขณะที่จางเย่ยกมือ ก็เสียบเข้าไปใต้รักแร้ "แขนขาลีบเล็กขี้โรคขนาดนี้ ต่อไปก็ทะเลาะกับคนอื่นให้น้อยลงหน่อยเถอะ นี่คิดว่าฝึกมวยมาจริงๆ รึไง?"

จางเย่ตอบอย่างอุบอิบ "ผมฝึกมาจริงๆ นะ"

เหราอ้ายหมิ่นกล่าวเหยียดๆ "กะอีแค่เทควันโดหลอกเด็กของเธอน่ะ ให้ไปตีกับอีอันอ๊กที่ไม่มีแรงฆ่าไก่ยังพอไหว แต่ถ้าเจอกับของจริงขึ้นมาล่ะก็ เธอเละเป็นโจ๊กก่อนแน่!"

จางเย่เถียงปกป้องตัวเองทันที "ใครบอกกันว่าผมรู้แค่เทควันโดน่ะ? ไม่ใช่คุณฝึกมวยจีนคนเดียวสักหน่อย ถ้าเกิดฝึกมาแค่เทควันโด อีอันอ๊กกับไอ้บอดี้การ์ดสองคนนั่นผมเอาไม่ลงหรอก! มวยจีนน่ะ ลูกพี่ก็ฝึกมาเหมือนกันนะ!"

เหราอ้ายหมิ่นขำ "เธอฝึกอะไรน่ะ?"

จางเย่ตอบทีเล่นทีจริง "มวยไทเก๊ก!"

เหราอ้ายหมิ่นอึ้งงันไปวูบ "หือ เธอรู้มวยไทเก๊กด้วย?"

"ทำไมถึงจะไม่รู้ล่ะ?" จางเย่รู้สึกประหลาดใจกับคำพูดของเหราอ้ายหมิ่นอยู่บ้าง

เหราอ้ายหมิ่นมองเขา "ใครๆ ก็รู้จักไทเก๊ก ในฐานะของปรัชญาโบราณอย่างหนึ่ง มีตำราหลายเล่มบันทึกเอาไว้ ‘ปฐมคือไทเก๊ก บังเกิดเป็นสองลักษณ์ สองลักษณ์กำเนิดสี่ธาตุ สี่ธาตุก่อเกิดแปดทิศ ซึ่งมีความสัมพันธ์กับมวยแปดทิศเราอย่างลึกล้ำ’ แต่มวยไทเก๊กฉันเพียงแค่เคยได้ยินมาผ่านๆ หู การพัฒนาการในศิลปะการต่อสู้ไม่ได้เกี่ยวข้องอะไรกับไทเก็กเลยสักนิด คนที่รู้จักมวยชนิดนี้ นับว่ามีไม่มาก"

จางเย่ยังคงงงงัน "คุณน้าเจ้าของห้อง ผมรู้ไม่มากนักก็จริง แต่คุณอย่าเห็นว่าผมไม่รู้อะไรก็มาหลอกผมสิ มวยไทเก๊กน่ะ มีใครไม่รู้จักกัน?"

เหราอ้ายหมิ่นกล่าว "ไอ้หนูไม่ใช่ว่าไข้ขึ้นจนเบลอหรอกนะ?"

"ผมเบลออะไรกันเล่า" จางเย่กล่าวอย่างมั่นใจ "หลายปีมานี้ ใครบ้างไม่รู้จักกระบวนท่าของมวยไทเก๊กน่ะ?"

ความคิดของจางเย่ยังคงซ้อนอยู่กับโลกใบเก่า ในโลกของเขานั้น มวยไทเก๊กน่ะหรือ? ชายหญิงเด็กชราตั้งแต่อายุไม่เท่าไรจนไปถึงผู้เฒ่าวัยหลักร้อย ต่างก็ได้ยินกันจนคุ้นหู อย่าว่าแต่คุ้นหูเลย ให้แสดงสักท่าสองท่าก็ยังได้ ดูในสวนสาธารณะสวนดอกไม้ต่างๆ ที่ไหนบ้างไม่มีชมรมผู้สูงอายุมาฝึกไทเก๊ก? ลองไปเดินตามถนนหาตัวใครสักคนมา ไม่ว่าจะเป็นหรือไม่ ต่างก็แสดงฝีมือออกมาได้ทั้งนั้น นี่เป็นศิลปะการต่อสู้ที่ ‘กลาดเกลื่อน’ แต่เหราอ้ายหมิ่นกลับบอกเขาว่ามีคนรู้จักไม่มากนักเนี่ยนะ?

เหราอ้ายหมิ่นพูดไม่ออกจริงๆ "ออกท่าได้?"

"ก็ต้องได้สิ" จางเย่สวนกลับทันที

เหราอ้ายหมิ่นยิ้ม "เอาล่ะ ไม่ต้องหรอก บอกฉันมาสิว่ามวยไทเก๊กคืออะไร"

จางเย่อ้าปากกล่าว "มวยไทเก็กใช้แนวคิดของลัทธิเต๋าเป็นฐาน อาศัยหลักการของหยินหยางเป็นแก่นแกน กอปรด้วยคุณประโยชน์ ทั้งเสริมสร้างสุขภาพร่างกาย ทั้งสามารถใช้ในการต่อสู้ อาศัยหลักการเปลี่ยนแปลงของหยินหยางห้าธาตุในอี้จิง แนวคิดเรื่องช่องโพรงลมปราณในการแพทย์แผนจีน อาศัยหลักการโบราณชักนำการฝึกฝนทั้งภายนอกภายใน เน้นหลักอ่อนโยนแช่มช้าเบาบางคล่องแคล่ว เข้าอาศัยหลักอ่อนสยบแข็ง"

พอฟังจบ เหราอ้ายหมิ่นกลับไม่มีปฏิกิริยาใดๆ แม้แต่นิดเดียว "ไม่โม้สักหน่อยจะตายใช่ไหม? พูดซะเป็นจริงเป็นจังเชียว!"

จางเย่อดไม่ได้ กล่าวอย่างไม่ยินยอม "ผมโม้ตรงไหนกันล่ะ!"

เหราอ้ายหมิ่นบอกเขา "มวยไทเก็ก เป็นวิชาที่หายสาบสูญไปหลายร้อยปีแล้ว เธอน่ะไปเรียนมาจากไหน?"

ขณะเดียวกัน ถึงทีจางเย่ต้องอึ้งงันแล้ว "หือ? หายสาบสูญ? เป็นไปไม่ได้!"

เหราอ้ายหมิ่นจ้องเขาเขม็ง "ฉันตอนอายุได้หกขวบก็เริ่มสร้างรากฐานกับคนในบ้าน ตอนอายุสิบปีถึงได้สัมผัสกับฝ่ามือแปดทิศเป็นทางการ ตอนที่ฉันกำลังฝึก ไอ้หนูแกยังไม่เกิดเลยด้วยซ้ำ เธอรู้มากกว่าหรือฉันรู้มากกว่ากัน? ถือว่าฉันพูดไร้สาระก็ได้ ถ้าเกิดว่าเธออยากฟัง ฉันจะบอกให้ สักราวหลายร้อยปีก่อน ไม่รู้ว่ามวยไทเก็กนี่โผล่มาจากไหน มีผู้ใช้มวยไทเก็กคนหนึ่งท้าประลองกับมวยแปดทิศ มวยสิ่งอี้ และอีกสิบแปดสำนักยอดฝีมือ แต่หลังจากนั้น ก็ไม่มีข่าวคราวอีกเลย มวยไทเก็กหายสาบสูญไปจากโลกใบนี้ เท่าที่ทราบหลังจากนั้นก็ไม่มีศิษย์หรือผู้สืบทอดปรากฏออกมา"

จางเย่จึงได้ทราบ ที่แท้ประวัติศาสตร์ของมวยไทเก๊กในโลกนี้ แตกต่างกับในโลกของเขาอย่างสุดขั้ว แม้แต่ผู้ให้กำเนิดยังเป็นคนละคนกันเสียด้วยซ้ำ!

เหราอ้ายหมิ่นยังพูดต่อไปว่า "สำหรับเหตุผลเรื่องนี้มีหลายความเห็น มีคนบอกว่าปรมาจารย์ท่านนั้นใช้ปรัชญาโบราณสรรค์สร้างมวยไทเก๊กขึ้นมาด้วยตนเอง หลังจบชีวิตไป ไม่มีผู้สืบทอด นับแต่นั้นมวยไทเก็กถือว่าหายสาบสูญ มีบ้างกล่าววว่าความจริงแล้วมวยไทเก็กเป็นแค่ตำนานเรื่องหนึ่ง ในเมื่อไมีมีลายลักษณ์อักษรบันทกไว้ เพียงแต่เล่าขานสืบต่อกันมา ก็ไม่อาจถือเป็นจริง บางทีตอนนั้นคงมีเหตุผลบางอย่างที่ทำให้ไม่อาจบันทึกไว้ได้ จึงได้มีคนสร้างเรื่องนี้ขึ้นมา -- แน่นอน ในแนวคิดที่สองนั้น ฉันไม่ค่อยเชื่อนัก ฉันได้ยินอาจารย์ อาจารย์ปู่ อาจารย์ทวดเล่าสืบต่อกันมาว่ามวยไทเก็กมีอยู่จริง เป็นวิชาศิลปะการต่อสู้ที่โดดเด่นแขนงหนึ่ง แต่จนถึงตอนนี้ เหล่าผู้เฒ่าที่ทราบเรื่องมวยไทเก็กลาจากโลกนี้ไปก็หลายปีแล้ว มวยไทเก็กมีความร้ายกาจแค่ไหน เป็นวิชาอย่างไร มีกระบวนท่าแบบไหน ไม่มีใครทราบแล้ว เหลือไว้เพียงเรื่องราวเล่าขานไว้เท่านั้น สำหรับฉัน ก็รู้เพียงแค่นี้ แต่คงมีคนรู้มากกว่านี้อีกมั้ง"

จางเย่นึกสงสัย

มวยไทเก๊กหายสาบสูญไปแล้ว? อย่างนั้นผู้เฒ่าในโลกใบนี้ใช้อะไรมาออกกำลังกายล่ะ!?

พอคิดอีกที จางเย่กลับเป็นคนเดียวในโลกใบนี้ที่เคยเห็นมวยไทเก๊กมาก่อน ไม่แปลกเลย ไม่แปลกที่คนอื่นๆ ล้วนแต่สงสัยว่าเพลงมวยของจางเย่เป็นเพลงมวยแบบไหนกันแน่! ตอนอยู่ที่วัด จางเย่ก็ใช้มวยไทเก๊กปราบพวกหลวงจีน มีคนกล่าวว่าเหล่าหลวงจีนน่ะล้วนแต่ทราบวิชายุทธ์ ไม่เพียงแต่วรยุทธ์ในสำนักทั้งยังนอกสำนัก ถือว่ามีความรู้กว้างขวาง ทว่าพวกเขาล้วนต้องตกตะลึงในเพลงมวยของจางเย่ ไม่มีใครทราบว่าเพลงมวยนี้มีชื่อเสียงเรียงนามว่าอะไร อย่างเช่นตอนที่จางเย่ใช้มวยไทเก็กปะทะกับยอดฝีมือมวยไทยบนเครื่องบินก็เช่นกัน ไม่ว่าอีกฝ่ายหรือจะเป็นเหล่าผู้ชม ต่างก็มองไม่ออกว่าเป็นวิชาอะไรกันแน่ ตอนนั้นจางเย่ยังไม่ทันได้คิด มาตอนนี้พอคิดอีกที เขาถึงได้ทราบเหตุผล!

ไม่ใช่ว่าทุกคนด้อยความรู้!

แต่ไม่มีใครเคยเห็นมวยไทเก็กเลยต่างหาก!

ขนาดเหราอ้ายหมิ่นเป็นศิษย์พี่ใหญ่ของสำนักฝ่ามือแปดทิศรุ่นปัจจุบัน ยังได้ยินเพียงตำนานเล่าขานของมวยไทเก๊กเท่านั้น!

ดังนั้นแล้วเหราอ้ายหมิ่นจึงกล่าว "เพราะฉะนั้น ต่อไปเวลาจะโม้อะไร จะโม้ว่ารู้มวยหย่งชุนฉันก็เชื่อ แต่มาบอกว่ารู้มวยไทเก๊ก? ทำไมไม่บอกว่ารู้จักสิบแปดฝ่ามือพิชิตมังกรไปเลยล่ะ!"

ปากใบนี้ สารพัดพิษนัก!

จางเย่ "..."

ห้านาทีให้หลัง

อุณหภูมิวัดออกมาแล้ว ได้สามสิบแปดจุดสาม

ไข้ยังคงสูง แต่นับว่าดีขึ้นมากแล้ว

เหราอ้ายหมิ่นดูแลเขาดีมาก แม้สีหน้าดูไม่เต็มใจนัก แถมกัดจางเย่เป็นครั้งคราว ทว่าสำหรับความเคลื่อนไหวแล้วนั้นกลับให้การดูแลผู้คนอย่างเอาใจใส่ รินน้ำอุ่นให้เขาดื่ม

ดื่มเสร็จแล้ว

เหราอ้ายหมิ่นค่อยรินให้อีกแก้วหนึ่ง

จางเย่สายหน้า "ไม่เอาแล้ว"

"....กิน!" เหราอ้ายหมิ่นสั่งเขา

จางเย่ได้แต่กัดฟันทนดื่มเข้าไปอีกแก้วใหญ่ ก่อนจะเรอออกมา ความคิดเขาไม่ได้อยู่ตรงนี้ ยังคงนึกถึงเรื่องของมวยไทเก๊กอยู่ไม่เลิก

ฉันโม้?

แต่ฉันไม่ได้โม้จริงๆ นะ!

ฉันแม่*ทั้งเคยเห็นทั้งฝึกวิชานี้มาจริงๆ นะ!

จางเย่ถึงกับสามารถบรรยายให้เหราอ้ายหมิ่นฟังได้ด้วยว่ามวยไทเก๊กนั้นมีหลายสาย สายเต๋า สายสกุลเฉิน สายสกุลหยาง สกุลอู่ สกุลอู๋ สกุลซุน กับอีกหลากหลาย ทุกสายสกุลมีข้อแต่กต่างกันอยู่บ้าง แต่ทว่าหลักการยังคงเป็น ‘ไทเก๊กหยินหยาง’ เขายังบอกเหราอ้ายหมิ่นได้อีกว่า มวยไทเก็กนั้นมีเลี่ยง ดึง กด ผลัก แยก ศอก แทง หน้า หลัง ซ้าย ขวา กลาง แต่ก็พูดไม่ได้ พูดไปก็ไม่มีใครเชื่อ คนในโลกนี้ไม่มีใครรู้ใครเห็น ทำไมเธอถึงรู้กัน?

"ยังคิดเรื่องนั้นอีก? ไปนอนซะ!" เหราอ้ายหมิ่นพูดจากับจางเย่ไม่เคยสุภาพ คำพูดคำจากระโชกโฮกฮาก เอาเถอะ ความจริงเธอก็เหมือนกับคนอื่นๆ จางเย่เคยชินเสียแล้ว

จางเย่รับคำ

เหราอ้ายหมิ่นกล่าว "ถ้าอยากฝึกยุทธ์จริงๆ อยากฝึกวิชาไหนก็บอกมา ถึงฉันจะไม่ได้มีความสัมพันธ์ที่ดีกับสำนักอื่นนัก เพื่อนเองก็มีไม่มาก จะว่าไปใครๆ ก็ไม่อยากเจอหน้าฉันกันทั้งนั้น เหอๆ แต่ว่าชื่อฉันก็ยังพอมีน้ำหนักอยู่บ้าง ถ้าเกิดอยากเรียนอะไร ฉันแนะนำให้เธอได้ ไม่ต้องจ่ายค่าเล่าเรียน แค่ตามไปฝึกเท่านั้น แต่ฉันยังยืนยันคำหนึ่งว่าอายุขนาดเธอ เกินวัยจะเรียนไปแล้ว ฉันเริ่มฝึกพื้นฐานตั้งแต่อายุไม่กี่ปี ถึงคนส่วนใหญ่จะไม่ได้เริ่มตอนเด็กเท่าฉัน แต่ก็เริ่มตั้งแต่เป็นวัยรุ่น ส่วนเธอที่ตอนนี้อายุเกินยี่สิบแล้ว อยากจะเป็นคนฆ่าสัตว์[1]ยังนับว่าช้าไปด้วยซ้ำ แค่ฝึกฝนร่างกายก็พอ เธอพอทำได้แค่นั้นแหละ ยังอยากจะไปเรียนสู้กับคนอื่น? อย่างนั้นก็ไปเรียนเทควันโด มวยไทย คาราเต้ เพราะวิชาพวกนั้นเรียบง่ายและฝึกง่ายกว่ากันมาก"

จางเย่เลี่ยงไปถามว่า "ในบรรดาศิลปะการต่อสู้ตอนนี้ สำนักไหนเยี่ยมที่สุด?"

เหราอ้ายหมิ่นมองพิจารณาเขาหลายคราว กล่าวว่า "สามารถถามคำถามแบบนี้ได้ มีแต่คนนอกทั้งนั้น สำนักไหนบ้างไม่มีทั้งข้อดีข้อด้อย ที่ว่าอ่อนแอเข้มแข็ง ขึ้นกับคนเท่านั้น เพียงแต่หลายคนที่ฝึกฝนล้วนเอาแต่ดูแคลนวิชามวยภายนอก ความจริงแล้วถ้าฝึกฝนถึงขั้นลึกล้ำ ฝีมือสูงส่ง ล้วนแต่เรียกว่าปรมาจารย์ได้ทั้งนั้น"

จางเย่ถามต่อ "แล้วคุณล่ะ? อยู่ระดับไหน?"

เหราอ้ายหมิ่นตอบเรียบๆ "ฉัน? ฉันไม่อยู่ระดับไหนทั้งนั้น นี่มันยุคสมัยไหนแล้ว? มีปืนกลมีขีปนาวุธนำวิถีแล้ว วิชาฝีมือฉันถึงจะสูงส่ง เจอลูกปืนลูกเดียวก็กลายเป็นผายลม!" ดูเธอไม่ค่อยอยากจะพูดต่อนัก ตัดบทว่า "ไม่ต้องพูดไร้สาระแล้ว ไปนอน!"





=========================

[1] อยากจะเป็นคนฆ่าสัตว์คำกล่าวนี้เนื่องจาก คนฆ่าสัตว์สมัยก่อนต้องรู้วรยุทธ์ ไม่งั้นจะแล่ได้ไม่เนียน

*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./18.md)