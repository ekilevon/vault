##บทที่ 407 : พวกเราก็ได้เหมือนกัน!
คืนนั้น

ตีสามกว่า

ที่สถานีตำรวจ จางเย่ถูกนายตำรวจพาตัวไปยังห้องห้องหนึ่ง ไม่ต้องสวมทั้งกุญแจมือหรือขื่อพันธนาการสักอย่าง เพียงแต่ปิดประตูไว้ก่อนตำรวจจะออกไปเท่านั้น ในห้องขังธรรมดาห้องหนึ่ง มีเก้าอี้สามตัว โต๊ะไม้เก่าคร่ำคร่าที่หน้าไม้ลอกจนหมดตัวหนึ่ง ซึ่งจางเย่เข้ามาในห้องลักษณะนี้เป็นครั้งที่สองแล้ว เหมือนอย่างครั้งก่อน ทางสถานีให้การดูแลเขาไม่เลวเลย เพราะถูกแยกมาขังเดี่ยว ถ้าไม่ใช่ดาราล่ะก็ อย่างนั้นในห้องขังคงมีคนกันสักสี่ห้าคนตามปกติ

ไม่มีโทรศัพท์มือถือ

กระเป๋าสตางค์ก็โดนริบไปตามระเบียบ

จางเย่นั่งลงบนเก้าอี้ ทิ้งศีรษะลงบนโต๊ะไม้เก่าผุพัง เริ่มนอนต่อ อืม ไม่รู้ว่าพ่อกับแม่จะกังวลแค่ไหน เรื่องนี้ จางเย่รู้สึกผิดต่อคนที่บ้านอยู่บ้าง เขาทำให้ทุกคนไม่อาจจะผ่านปีใหม่อย่างราบรื่นได้ ถือว่าอกตัญญู แต่จางเย่ไม่นึกเสียใจ เขาทราบว่ามีเรื่องบางเรื่องต้องมีคนลุกขึ้นกระทำ ในเมื่อให้เกียรติเขาเช่นนี้ อย่างนั้นจางเย่ก็ไม่คิดเป็นอื่น เขารักแผ่นดินนี้ รักประเทศนี้ เพื่อเหตุนี้ จางเย่ยินดีทำอะไรก็ได้ทั้งนั้น แม้ว่าราคาที่ต้องจ่ายออกไปจะไม่น้อย เขาจะยังคงเป็นคนคลั่งชาติเช่นนี้ เมื่อก่อนใช่ ปัจจุบันใช่ ต่อไปก็ยังใช่!

ชายหนุ่มพล็อยหลับไปในที่สุด

เรื่องของโลกภายนอก ตัวเขาซึ่งอยู่ในห้องขังไม่สามารถรับรู้ได้สักนิด


……


บนอินเทอร์เน็ต

หลายคนรู้สึกกังวลและสนใจต่อสถานการณ์ที่เกิดขึ้น!

ทั้งพ่อแม่พี่น้องของจางเย่ ทั้งเหล่าแฟนคลับของจางเย่และบรรดาผู้ที่เห็นด้วยกับเหตุการณ์นี้ อีกทั้งเหล่าแฟนคลับของอีอันอ๊กเองก็เช่นน!

ทันใดนั้น มีผู้เล่นชื่อ 100010001 ออกมาปล่อยข่าว ชื่อผู้ใช้นี้เพิ่งสมัคร เห็นได้ชัดว่าต้องการปกปิดชื่อจริง "ข่าวล่าสุด อาจารย์จางให้การที่สถานีตำรวจแล้วว่าทำคนเดียว เขายอมรับว่าเป็นคนลงมือก่อเหตุ ส่วนเรื่องล้อมทำร้ายตอนหลังนั้น อาจารย์จางเย่ก็รับผิดไปคนเดียวทั้งหมดเช่นกัน บอกว่าไม่มีเหตุการณ์รุมทำร้ายทั้งสิ้น เป็นเขาที่ลงมือคนเดียวทั้งหมด คนอื่นๆ ไม่มีส่วนเกี่ยวข้อง เมื่อบันทึกคำให้การเรียบร้อย จางเย่ก็เซ็นชื่อลงไป จากจุดนี้เป็นไปได้อย่างยิ่งว่าต้องถูกลงโทษตามกฎหมาย เรื่องอื่นไม่ต้องถามผม ผมพูดได้แค่นี้ ที่เอาเรื่องนี้มาโพสต์ เพราะผมแค่อยากให้คนที่ยังด่าทออาจารย์จางเย่ทราบว่า สรุปแล้วเขาเป็นคนอย่างไรกันแน่ เขาคือศิลปินที่มีสำนึกรับผิดชอบและรักชาติอย่างยิ่ง! พวกคุณที่ด่าจางเย่อยู่น่ะ ลองคิดดูหน่อยได้ไหม พวกคุณรู้จักอีอันอ๊กจริงหรือ? พวกคุณรู้จักอาจารย์จางเย่จริงหรือ? ทราบจริงหรือว่าเหตุผลเบื้องหลังการกระทำนั้นคืออะไร? อ่านบทกวี ‘ฉันรักแผ่นดินนี้’ แล้ว ผมว่าทุกคนคงรู้สึกได้! ตลอดชีวิตของผมน่ะนับถือคนไม่มาก แต่ตอนนี้ จางเย่นับเป็นหนึ่งในนั้น คนที่เคลือบแคลงเขา คนที่ก่นด่าเขา ผมกล้าบอกพวกคุณตอนนี้ได้เลยว่า อาจารย์จางเย่ไม่ได้เป็นเหมือนอย่างที่คุณคิดเลย เขาน่ะควรค่าแก่การนับถือของทุกคนจริงๆ!"

เวยป๋อนี้พอโพสต์ออกไป เหล่าแฟนคลับของอีอันอ๊กต่างพากันไม่เห็นด้วย ทุกคนคอมเมนต์สารพัดเหตุผลที่จะยกมาค้าน อีกทั้งแสดงออกกันสุดๆ ว่ายินดีในคราวเคราะห์ของผู้อื่น!

"สมควร!"

"โทษตายถึงจะถูกต้อง!"

"หมอนั่นอยากรับผิดก็ให้มันรับไป!"

"ตัดสินมัน!"

ทว่ามีคนอีกมากมายยิ่งกว่าที่ต้องใจสั่นไหวไปกับข่าวนี้!

"อะไรนะ?"

"จริงหรือเปล่า?"

"อาจารย์จางเย่ผิดคนเดียว?"

"หลังการต่อยตีก็ไม่มีเรื่องเขาแล้วเถอะ! ฉันอยู่ในเหตุการณ์ตอนนั้นนะ! ฉันเห็นชัดทุกอย่าง! จางเย่ไม่ได้ลงมือด้วย! เขายืนอยู่ห่างไปตั้งไกล!"

"ขอโทษด้วย ฉันขอถอนคำพูดที่เคลือบแคลงจางเย่เมื่อกี้ ไอ้จางเย่คนนี้ มีบางครั้งที่ทำให้คนต้องโมโหจริงๆ นิสัยฉาวโฉ่ไม่พอยังไม่สนใจแยแสอะไรอีก ขณะที่อีกส่วนหนึ่ง ก็เป็นไอ้หนุ่มที่ใครจะเกลียดก็เกลียดไม่ลง ถึงจะบัดซบ แต่ก็บัดซบอย่างที่คนต้องนับถือ คนที่ยินดีแบกรับความผิดทุกอย่างในวันปีใหม่แบบนี้โดยไม่ยอมให้คนอื่นๆ ต้องมาร่วมแบกรับอะไรกับเขาด้วยน่ะ ใครจะเกลียดลง? ใครบ้างจะไม่รักเขา? ใครมีความสามารถจะเคลือบแคลงเขา?"

"ทำไมถึงยอมให้อาจารย์จางรับผิดไปล่ะ!"

"จางเย่กล้าดียังไงวะ!"

"รับความผิดทั้งหมดไว้คนเดียวเนี่ยนะ?"

"อาจารย์จางทำแบบนี้ทำไม! บ้าไปแล้วเรอะ!"

"เชี่*! อาจารย์จางเย่นายแม่*อย่าดูถูกพวกเรานะเว้ย! ทะเลาะกันฉันก็เกี่ยวด้วย! เรื่องที่ฉันทำฉันรับเอง! ก็แค่โดนขังไม่ใช่รึไง! นายไม่กระพริบตา! ฉันก็ไม่กระพริบเว้ย! จะแค่ไหนเชียว! พรุ่งนี้ฉันจะไปมอบตัว! อย่างมากก็รับปีใหม่ในห้องขังเท่านั้น!"

"จะให้อาจารย์จางรับไปคนเดียวไม่ได้! ตอนนั้นมีกันยี่สิบกว่าคน ยังมีใครตีพวกอีอันอ๊กอีกไหม? ฉันคนหนึ่งล่ะ พวกเราแสดงตัวหน่อยสิ!"

"นั่นสิ พวกเราไม่ใช่คนกลัวเกิดเรื่องสักหน่อย!"

"ก่อนหน้านี้ เพื่อแฟนคลับคนหนึ่ง อาจารย์จางเย่ยอมล้มละลายยืมเงินไปให้เธอรักษาตัว มาตอนนี้ เพียงเพื่อเพราะกลุ่มคนที่ไม่รู้จักมักคุ้นกันก็ยอมรับสารภาพแทน ฉันไม่รู้ว่าพวกคุณคิดกันยังไง แต่ว่าในใจฉันรับไม่ได้แน่ มอบตัว? นับฉันด้วยอีกหนึ่ง!"

"ฉันก็ด้วย!"

“บัดซบ! ฉันไปด้วย!”

"ใครกลัวเรอะ!"

"ใช่! อย่าให้ทุกคนดูถูกพวกเราได้!"

"พอเกิดเรื่อง ก็ไม่มีคนกล้าโผล่หัวมาสักคน? ยังต้องให้อาจารย์จางเย่ออกหน้าแทนทุกคน ช่วยรับผิดแทนทุกคน? เรื่องนี้น่ะใครได้ยินก็ต้องขายหน้า! อย่าให้คนต่างชาติกับคนอื่นๆ ดูถูกลูกผู้ชายของประเทศนี้สิ! เป็นลูกผู้ชายก็โผล่หัวออกมาให้ฉัน! ออกมาช่วยอาจารย์จางเย่กัน!"

"นับฉันอีกหนึ่ง!"

"อย่าให้อาจารย์จางต้องสู้คนเดียว!"

"พูดได้ดี! ให้จางเย่รู้ว่ายังมีพวกเราอีก!"

"ให้คนมันได้เห็น! ประเทศนี้ไม่ได้มีลูกผู้ชายแค่จางเย่คนเดียว! ยังมีพวกเราอีกเว้ย!"

พอเรื่องนี้ปะทุขึ้น ทุกคนพลันต้องเลือดลมพลุ่งพล่านกันสุดๆ หากเป็นเวลาปกติ พวกเขาไม่มีความกล้าเช่นนี้หรอก แต่การกระทำของจางเย่ในวันนี้ได้แพร่เชื้อให้กับคนทุกคน เรื่องที่จางเย่ขวางอีอันอ๊ก เรื่องบทกวี ‘ฉันรักแผ่นดินนี้’ ของจางเย่ ยังมีเรื่องการรับสารภาพของจางเย่ ทุกเรื่องราวกับเข้าไปจุดปะทุเลือดลมที่ส่วนลึกในสุดของหัวใจ คล้ายดั่งไฟกองหนึ่งที่ส่วนลึกของหัวใจนั้นกดเอาไว้ไม่อยู่!

"หากว่าฉันเป็นนกตัวหนึ่ง"

"ฉันก็จะขับขาน ด้วยเสียงร้องอันแหบพร่า"

"แด่แผ่นดินที่ต้องพายุฝนกระหน่ำซัด"

"แด่ธารแห่งความโศกเศร้าอันไหลหลั่งด้วยความขุ่นเคืองของเราไม่ยั้งหยุด"

"แด่สายลมแห่งความโกรธแค้นที่โหมกระหน่ำไม่สิ้นสุด"

"และแด่ยามรุ่งอรุณอันอ่อนโยนที่ส่องสว่างแก่ป่าใหญ่"

"-----จากนั้นฉันตายจากไป!"

"ปีกขนเน่าสลายลงในผืนดิน!"

"เหตุใดในดวงตาของฉันยังคงมักมีหยดน้ำตา?"

"ก็เพราะว่าฉันนั้น...รักแผ่นดินผืนนี้อย่างลึกล้ำ!"

อ่านกวีบทนี้อีกครั้ง เหล่าผู้อ่านล้วนมีอารมณ์ความรู้สึกแตกต่างกันไป สรุปแล้วเป็นคนอย่างไรกันถึงจะสามารถเขียนบทกวีที่เต็มเปี่ยมด้วยจิตสำนึกของชาติเช่นนี้ได้? ต้องเป็นคนประเภทไหนกันที่มีความรักความศรัทธาที่แม้ตายก็ยินดีย่อยสลายเป็นผืนดินของชาติเช่นนี้? ในที่สุดพวกเขาก็เข้าใจในความรู้สึกของจางเย่สักที! หากไม่ใช่คนที่วางชาติไว้สูงกว่าประโยชน์ของตน หากไม่ใช่คนที่รักชาติจนลึกเข้ากระดูกดำแล้ว ไม่มีทางเขียนกลอนเช่นนี้ออกมาได้ เสน่ห์ของกลอนบทนี้ก็อยู่ตรงนี้เอง! ในใจของทุกคนมีน้ำใจสายหนึ่งที่กระตุกสั่นไหว! เพราะอะไรในยามที่ชาติประสบอันตราย ในยามที่คนในชาติถูกหยามหยัน พวกเรากลับมองหาบุคคลอื่น? พวกเรากลับบ่นว่าไร้ซึ่งผู้กล้า? หาว่าคนอื่นๆ ไม่ทำอะไร แต่กลับไม่เคยพิจารณาความผิดของตนเองเลย?

จางเย่ทำได้!

พวกเขาทำไมถึงจะทำไม่ได้?

พวกเราก็ยืนหยัดขึ้นได้เช่นกัน!

พวกเราเองก็เชิดหน้ายืดกายลุกขึ้นได้อย่างจางเย่เหมือนกัน!



*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./8.md)