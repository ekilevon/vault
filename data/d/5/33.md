##บทที่ 433 : ผู้ใดรุกรานแดนจงหัว มาตรแม้นอยู่ไกลจักต้องตาย!

เริ่มแล้ว

พี่ชายมาแล้ว!

หลังจางเย่ปรับแต่งการตั้งค่าต่างๆ รอบสุดท้าย มือของเขาเริ่มขยับไปทั่วคีย์บอร์ด โดยพุ่งเป้าไปที่เว็บทางการของรัฐบาลเกาหลีทันที ทำไมเขาถึงเลือกที่นี่น่ะเหรอ? เป็นเพราะพวกแฮกเกอร์เกาหลีบุกรุกไปที่เว็บทางการของจีนน่ะสิ! ดังนั้นจางเย่จึงอยากลองให้พวกเขาได้รับรสยาของตัวเองซะบ้าง อีกทั้งเว็บทางการของเกาหลีนับว่าสำคัญมากทีเดียว จางเย่พร้อมกับการเล่นของหนักแล้ว!

เริ่มชิมลาง

ชายหนุ่มลองส่งอีเมลปลอม แต่เป็นเหมือนการโยนหินลงทะเล..มันถูกบล็อค

หลังจากขบคิดสักพัก จางเย่จึงลองส่งของไปอีกชุด ครั้งนี้เป็นการหลอกระบบ หวังว่าจะหลอกลวงเครื่องให้ส่งสัญญาณกลับมา เพื่อใช้เป็นช่องทางให้เจาะระบบเข้าไปได้ ทว่ากลับล้มเหลวไม่เป็นท่า เว็บไซต์ของรัฐบาลเกาหลีมีหลายชั้นเกินไปและมีรักษาความปลอดภัยรัดกุมมาก

รอบแรก..

รอบสอง..

รอบสาม..

ล้มเหลวทั้งหมด!

จางเย่ไม่ประหลาดใจเท่าไรนัก เขารู้ว่าเรื่องนี้ไม่ง่าย อย่างไรก็ตาม เขายังรู้จักวิธีอื่นๆ ที่จะใช้บุกจากภายนอกอยู่ แต่ที่เขาไม่ได้ใช้เพราะคิดว่ามันคงไม่มีประสิทธิภาพมากพอ ทันใดนั้นไอเดียดีๆ ได้โผล่เข้ามาในความคิด ชายหนุ่มเปิดเว็บไซต์และใช้โปรแกรมแปลภาษาให้ประโยคบางอย่างบนนั้น แปลไม่ค่อยตรงสักเท่าไร แถมยังมีข้อผิดผลาดอยู่อีกด้วย แต่ที่เขาต้องการก็เป็นแค่ความหมายคร่าวๆ เอ๋!? ช่องทางอีเมลส่วนตัว? น่าจะเป็นที่อยู่อีเมลบนเว็บไซต์หน้าที่สองไม่รู้ว่ามีไว้ส่งรายงานหรือคำแนะนำ

ได้ละ!

ใช้คุณนี่แหละ!

ฉับพลันจางเย่ก็ไม่ใช่จางเย่คนก่อนอีกต่อไป เขาใช้เวลาคำนวณเพียงชั่วครู่ จากนั้นค่อยส่งรายงานด้วยหัวข้อรายงานเป็นภาษาอังกฤษ เพื่อดึงดูดความสนใจจากผู้พบเห็น เขาส่งรายงานฉบับนี้เป็นรายงานจากท่านประธานาธิบดี ไม่ว่าใครก็ต้องเปิดออกดูใช่ไหมล่ะ? เพียงแต่ว่าเนื้อหาภายในนั้น กลับเต็มไปด้วยโปรแกรมจำนวนหนึ่ง

รอ

ไม่กี่นาทีต่อมา

ทันใดนั้น มีคนเปิดอีเมลขึ้นมา!

จางเย่รีบคว้าโอกาสนี้ไว้ทันที! ด้วยช่วงเวลาสั้นๆ ของโปรแกรมบังหน้าฉบับนี้ เขารีบป้อนข้อมูลไปกว่าสิบชุดคำสั่ง แทรกเข้าไปในพอร์ต และเซิร์ฟเวอร์ สุดท้ายค่อยกลับออกมา คอมพิวเตอร์ในอีกฝั่งได้กลายเป็น ‘บอท’ ของจางเย่ไปเรียบร้อย หนึ่งช่วยยกระดับความปลอดภัยของจางเย่ สองจางเย่ต้องการ ‘บอท’ ไว้ปกปิดการกระทำของตัวเอง ทว่าขณะที่เพิ่งดำเนินการเสร็จ โปรแกรมประตูหลังพลันถูกไฟร์วอลล์ตรวจพบ!

จางเย่เตรียมตัวไว้อยู่แล้วและรีบป้อนคำสั่งเข้าไปเพิ่ม เขาไม่ได้หลบซ่อนหรือหลบหนี แต่สั่งให้เครื่อง ‘บอท’ รีบลบโปรแกรมประตูหลังออกก่อนที่ไฟร์วอลจะส่งสัญญาณเตือน
ปราศจากการแจ้งเตือน!

เป้าหมายของไฟร์วอลหายไปแล้ว!

จางเย่ได้เจาะเข้ามาเรียบร้อยแล้ว! ด้วยเหตุนี้จางเย่จึงเริ่มทำการสืบค้นด้วยระบบ LAN ภายใน ในที่สุดก็เจอแอคเค้าท์ของแอดมินจนได้!

ดึงข้อมูล

ด้วยความรวดเร็ว ก็ลวงเอารหัสแอดมินออกมาได้!

ระบบ LAN ภายในไม่ได้ล่มทันที มันแค่เข้าไปจำกัดขอบเขตความสามารถของไฟร์วอล ในที่สุดจางเย่ก็สามารถทำสำเร็จได้อย่างรวดเร็ว เครื่องจักรอย่างไรก็เป็นเครื่องจักรอยู่วันยังค่ำ มันไม่ใช่มนุษย์ มันรู้จักเพียงการรับคำสั่ง และไม่มีจิตใจเป็นของตัวเอง โปรแกรมดึงข้อมูลของโลกนี้เรียกว่า ‘1000’ ที่จางเย่ใช้เป็นการใช้ช่องโหว่จากจุดนี้ ซึ่งจะทำให้คอมพิวเตอร์เข้าใจผิดว่าเขาเป็นแอดมินของระบบที่กำลังลืมรหัสผ่าน ผ่านการใช้ช่องโหว่ตัวระบบนี้เอง เขาจึงได้ไอดีและรหัสผ่านมาอย่างง่ายดายโดยไม่มีใครรู้

เยี่ยม!

เขาควบคุมได้แล้ว!

หลังจากได้ข้อมูลของแอดมินมาเรียบร้อย จางเย่ก็จัดการล็อกอินเข้าระบบ เรื่องแรกที่เขาทำคือจัดการเปลี่ยนรหัสผ่าน ซึ่งจะต้องใช้ทักษะระบบเครือข่ายที่ลึกพอตัว เนื่องจากบางเว็บไซต์มีมาตรการรักษาความปลอดภัยที่สูงกว่าปกติ เมื่อไรก็ตามที่รหัสผ่านถูกเปลี่ยนหรือเกิดเหตุการณ์ผิดปกติ สัญญาณเตือนจะดังขึ้น ทีนี้ไฟร์วอลจะระบุว่าเขาเป็น ‘เป้าหมายไล่ล่า’ ได้ทันที จางเย่จะถูกเจอตัวตอนนี้ไม่ได้ ไม่อย่างนั้นทุกอย่างที่ทำมาจะสูญเปล่า ถ้าจางเย่ถูกพวกผู้เชี่ยวชาญหรือโปรแกรมไล่ตามแล้วละก็ จางเย่คงต้องถูกจำกัดการเคลื่อนไหวแน่ๆ ฉับพลันจางเย่ก็รีบป้อนคำสั่งไปกว่ายี่สิบชุดภายในการพิมพ์แค่สองนาที!

ไฟร์วอลไม่ได้ตรวจพบ!

รหัสผ่านไม่ได้ถูกเปลี่ยน!

ข้อเท็จจริงคือรหัสผ่านไม่ได้เหมือนเดิมแล้ว รหัสผ่านชั้นแรกยังเป็นรหัสผ่านเดิมที่ไฟร์วอลจำได้ ไม่มีการเปลี่ยนแปลงที่ผิดปกติในฐานข้อมูล สัญญาณเตือนภายในก็ไม่ดังเหมือนกัน แต่จางเย่ได้ทำการปรับเปลี่ยนแก้ไขข้อมูลรหัสผ่านที่เบื้องหลังไปเรียบร้อย นี่เป็นโปรแกรมรหัสผ่านสองชั้น ซึ่งหมายความว่าถ้ามีคนต้องการ ‘การเข้าถึงที่สูงขึ้น’ พวกเขาจะต้องผ่านรหัสผ่านสองชั้นนี้ก่อน ตัวอย่างเช่น กรณีที่รถจักรยานมีล็อคแบบแจ้งเตือน เมื่อไรที่คุณพยายามเปิดล็อคหรือเปลี่ยนรหัสผ่านแล้วล่ะก็สัญญาณเตือนภัยจะดังเรียกตำรวจ หากคุณไม่ได้จะขโมยจักรยานแต่กลับใส่การล็อคเพิ่มแทนล่ะ? สัญญาณเตือนก็จะไม่ดังและเจ้าของจักรยานก็จะไม่สามารถเอาไปใช้งานได้ เพราะว่ามีล็อคสองตัว แต่ตัวเองมีกุญแจแค่อันเดียว (ซึ่งเป็นอันของล็อคอันแรก)

เตรียมการทุกอย่างเสร็จเรียบร้อย!

ได้เวลาเริ่มจัดการ ‘ธุระ’ เสียที!

……

อีกฝั่ง

สงครามเข้มเข้มหนักหน่วง จีน-เกาหลีทั้งสองฝั่งต่างตาแดงฉาน!

JIN : บุกเข้าไปอีก! พวกนั้นจะทนไม่ไหวแล้ว!

59-V : ฉันบอกแล้ว! พวกเราควรเลื่อนเวลาพักผ่อนและขยี้พวกนั้นซะ ทุกคนไปกันเถอะ พวกนั้นคนน้อยแล้ว ยันเราไม่ไหวแน่!

: ฆ่า!

: ฮ่าๆๆ!

: ฉันล่มอีกเว็บได้ล่ะ!

………

ที่สำนักงานตรวจสอบความมั่นคงไซเบอร์หรือสำนักกำกับอินเทอร์เน็ตนั่นเอง กำลังหัวหมุนกันไปหมด

ดวงตาของฟางเสียวสุ่ยฉายแววอิดโรย "กาแฟ! ขอกาแฟให้ฉันอีกถ้วย!"

ดวงตาที่แดงก่ำไปแล้วของเหมิงอี้ก็ฉายแววอิดโรยเช่นกัน เขาถ่างตานานจนตาแทบจะกลายเป็นตาเหยี่ยวแล้ว "ขอกาแฟให้ฉันด้วย! แม่*เอ้ย! เทหมดหน้าตัก! ไม่เชื่อหรอกเว้ยว่าจะดันพวกเอ็งกลับไปไม่ได้!"

ที่นี่มีแค่ฟ่านอิงอวิ๋นที่ยังคงสติสัมปชัญญะสมบูรณ์ไว้ได้อยู่ อย่างไรเสียทั้งเช้านี้เหล่าฟ่านก็ไม่ได้ทำงาน แถมตอนบ่ายยังได้งีบไปอีกด้วย

ตอนนี้ที่หน่วยหนึ่งมีคนมากกว่ายี่สิบคน

ส่วนหน่วยสองและสี่ พวกเขาต่างทำงานล่วงเวลามามากแล้วเช่นกัน บางทีแว่วยินเสียงก่นด่าหยาบคายจากออฟฟิศข้างๆ อยู่ประปราย ทุกคนล้วนกำลังต่อสู้อยู่!

ต่งจื้อเฉียงเป็นคนที่มาเข้าร่วมด้วยเหมือนกัน ถึงทักษะทางด้านเทคโนโลยีเครือข่ายเขาจะไม่ดีนัก แต่ก็ถือได้ว่าเป็นกำลังพลคนหนึ่งได้ "ทุกคน! ยื้อไว้! ยื้อไว้ให้ฉันก่อน! พวกหัวหน้าได้ขอความช่วยเหลือไปหน่วยงานอื่นแล้ว! ช่างเทคนิคจากกระทรวงกลาโหมจะมาร่วมในศึกนี้ด้วย!"

ฟ่านอิงอวิ๋นกล่าวเสียงเย็น "พอพวกเขามา ดอกไม้จีน[1]ก็ถูกแช่แข็งไปแล้วแหละ"

ต่งจื้อเฉียง "ทางทหารต้องผ่านการอนุมัติและก็ดำเนินเรื่องอีก ขอเวลาอีกไม่นาน!"

จางเอ่อร์ตะโกน "แย่ละ! มียอดฝีมือชาวเกาหลีลงมืออีกแล้ว! พี่สาวฟ่าน ฉันรับมือเขาไม่ไหว!"

ฟางเสียวสุ่ยหอบหายใจ "ฉันรับมือไม่ไหวแล้วเหมือนกันค่ะ ดันป้อนคำสั่งผิดไปบางตัว จนกู้เว็บไซต์คือมาไม่ได้ แฮกเกอร์อีกฝั่งน่าจะมีสองสามร้อยคนไปแล้วนะ!"

"พี่สาวฟ่าน!"

"พี่สาวฟ่าน! ฉันต้องการความช่วยเหลือ!"

ฟ่านอิงอวิ๋นตะคอกกลับ "หยุดตะโกนเรียกชื่อฉันสักที! ตรงนี้ฉันก็ยุ่งวุ่นวายเหมือนกันย่ะ! ไปแก้กันเองไป๊!"

คนที่มาโจมตีเว็บไซต์จีนเริ่มมีมามากขึ้นเรื่อยๆ สถานการณ์พลันไต่ระดับโกลาหล พวกเว็บที่ล่มไม่สามารถกู้คืนได้ภายในไม่กี่นาทีเหมือนที่เคยทำ!

ห้า!

สิบ!

สิบสอง!

หลายเว็บไซต์กลายเป็นอัมพาต! นี่เข้าขั้น ‘วิกฤต’ แล้ว!

ฟางเสียวสุ่ยกล่าวอย่างตื่นตระหนก "ทำไมไม่มีใครช่วยเลย! พวกเขาจะมองดูเฉยๆ เหรอไง? ฉันไม่เชื่อว่าประเทศจีนขาดยอดฝีมือหรอก!"

ตำรวจหญิงคนหนึ่งตะโกน "ไอ้เกาแม่*รังแกกันเกินไป!"

โปรแกรมเมอร์แก่ๆ คนหนึ่งจากบริษัทแอนตี้ไวรัสก็ยิ้อไว้ไม่ไหวแล้วเช่นกัน!

ทันใดนั้นตำรวจรุ่นเยาว์คนหนึ่งพลันหยุดชะงัก "เหย*! มีคนจากฝั่งเราเคลื่อนไหวแล้ว! พวกเรามาดูเร็ว! ดูที่เว็บทางการของรัฐบาลเกาหลีสิ!"

ฟางเสียวสุ่ยเข้ามาดู "เกิดอะไรขึ้น?"

เหมิงอี้พลันตระหนักได้ว่าการจู่โจมของแฮกเกอร์ชาวเกาหลีลดลง น่าจะเพราะว่าพวกเขาหยุดจู่โจ่มไปทำอะไรบางอย่างแทน

"เว็บทางการของรัฐบาลเกาหลี?"

"รู้ได้ไงว่าเป็นหนึ่งในพวกเรา?"

"มีภาษาจีนเขียนอยู่บนนั้นน่ะสิ!"

หลายคนจากสำนักงานตรวจสอบความมั่นคงไซเบอร์ต่างรีบมาชมดู!

ชาวเกาหลีต่างตกตะลึง!

JIN : ไอ้บ้านั่นเป็นใคร?

59-V : ประโยคพวกนี้แปลว่าอะไร! แปลหน่อยเร็ว!

แฮกเกอร์เกาหลีคนหนึ่งกล่าว : เป็นภาษาจีน! แปลว่า……

เหล่าแฮกเกอร์ตัวท็อปของโลกต่างวางสนามรบในจีนไว้ข้างๆ แล้วรีบขยับเข้าไปดูทางฝั่งเกาหลี ที่เว็บไซต์ทางการของเกาหลี!

YOYOT (US) : โอ้ มีคนลงมือแล้ว!

TOM (UK) : ไหนๆ ดูหน่อยสิ

ฟูจิวาระ (JAP) : คำสีแดงนี่ดูน่ากลัวฉิ* เป็นภาษาจีน แต่ฉันไม่รู้แหะ มีใครแปลให้พวกเราได้บ้างเปล่า? มันแปลว่าอะไรน่ะ?

ลูว์ฟ (RUS) : ในที่สุดก็มีละครให้ดูสักที กว่าแฮกเกอร์จีนจะก้าวออกมาได้นะ ตอนแรกผลลัพธ์มีแค่อย่างเดียว กับการเอาแต่ป้องกัน ยังไงก็ไม่มีทางชนะแน่ ทำได้แค่ต้องพึ่งยอดฝีมือที่เมินเรื่องถูกโจมตีอยู่ แล้วหันไปเจาะเข้าระบบเว็บไซต์ทางการของรัฐบาลเกาหลีอย่างเงียบๆ นั่นหมายความว่าความสามารถเขาต้องสูงไม่น้อย ไม่ใช่หมูหมากาไก่ที่ไหนแน่นอน ในที่สุดก็มีเรื่องดีๆ ให้ดูแล้วโว้ย! TOM กลับมาหรือยัง?

TOM (UK) : กลับมาแล้วๆ

ลูว์ฟ (RUS) : ทักษะคนนี้เป็นไง?

TOM (UK) : เขาถือรหัสแอดมินไว้อยู่ แต่ไม่รู้ทำไมมันถึงไม่มีทางเข้า ฉันมองไม่เห็นเขาเลย จะไปรู้ได้ไงว่าเขาเก่งแค่ไหน?

YOYOT (US): รหัสผ่านสองชั้น?

TOM (UK) : น่าจะ นี่ไม่ใช่เรื่องที่ฉันเชี่ยวชาญ เลยตีไม่แตก

ลูว์ฟ (RUS) : ดูไม่เหมือนคนธรรมดาแฮะ แต่ทำไมฉันถึงไม่เคยได้ยินเรื่องนี้มาก่อนหว่า? นอกจากพวกยอดฝีมือในจีนที่ดังๆ แล้ว ยังจะมีคนอื่นอีกเหรอ? อย่างเจ้า FAN นั่น แล้วก็หมอนี่อีก รหัสผ่านสองชั้นไม่ใช่เทคนิคง่ายๆ ถึงเป็นหนึ่งในพวกเรา โอกาสสำเร็จก็ไม่ถึงสามสิบเปอร์เซ็น ความยากคือต้องหลอก ชั้น U ไฟร์วอล และเพิ่มรหัสผ่านเข้าไป เมื่อหลอกไฟร์วอลได้แล้ว รหัสสองชั้นก็จะไม่ซ้อนกันเอง ก็เหมือนกับการเปลี่ยนรหัสผ่านแล้วค่อยส่งม้าโทรจันหรือเทคนิคการซ่อนแบบอื่นๆ ดูจะเร็วกว่านะ แต่ก็นั่นแหละ ถ้ารหัสผ่านสองชั้นไม่ได้ไปแหย่ระบบรักษาความปลอดภัยของไฟร์วอลเข้า ส่วนคนที่อยากจะกู้คืนสิทธิ์แอดมินก็จะทำได้ยากขึ้น กระทั่งไฟร์วอลหรือระบบรักษาความปลอดภัยหมอนั่นก็ยังใช้ได้ เพราะมันกลายเป็นเกราะคุ้มกันของอีกฝ่ายไปแล้วเรียบร้อย นี่คือยอดฝีมืออย่างไม่ต้องสงสัย ไม่ต้องสงสัยเลย!

YOYOT (US) : ไปถามเพื่อนคนจีนมาแล้ว คำพวกนี้ออกมาแล้วล่ะ!

เหล่าแฮกเกอร์ตัวท็อปและบริษัทรักษาความปลอดภัยทั่วโลก รัฐบาลและประชาชนชาวเกาหลี รวมไปถึงประชาชนชาวจีนต่างจับจ้องไปยังตัวอักษรสีชาดบนเว็บไซต์ของรัฐบาลเกาหลี นี่เป็นประโยคที่ไม่เคยปรากฎที่ไหนมาก่อนบนโลกใบนี้!

แจ้งให้ทราบ :

ผู้ใดรุกรานแดนจงหัว มาตรแม้นอยู่ไกลจักต้องตาย!

—— ‘2’

=======================

[1] ดอกไม้จีน (黄花菜 หรือ Daylily) ดอกไม้ที่เติบโตได้ดีในอากาศหนาวเย็น อุปมาหมายถึง แม้แต่ผักที่โตได้ในอากาศหนาว ยังแข็งตาย มาสายไปแล้ว ไม่ทันแล้ว

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./34.md)