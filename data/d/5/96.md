##บทที่ 496 : เผาตรงนี้ต่อตรงนั้น!
*** เนื้อหาในตอนนี้อาจกระทบถึงความสัมพันธ์ระหว่างประเทศ ผู้แปลทำการแปลตามต้นฉบับโดยมิได้ตัดทอนอะไรออกทั้งสิ้น ***

_____________________________________________



สถานที่จริงยังเดือดพล่าน!

ในเน็ตก็เดือดพล่านไม่ต่างกัน!

เหล่าผู้ชมทั้งดูทั้งฟังอย่างครึกครื้นอารมณ์ดี ปรบมือโห่ร้องชื่นชมกันสุดๆ เห็นว่าจางเย่ด่าได้สะใจมาก คนที่รู้จักจางเย่ต่างทราบดีว่าเส้นทางชีวิตเขาไม่เคยง่ายดาย เข้าโรงพักบ้าง โดนสถานีวิทยุแบนบ้าง โดน CCTV แบนบ้าง ไปเซี่ยงไฮ้ก็โดนแบน SARFT ก็ออกมาแบน สุดท้ายตอนนี้จางเย่ไร้หนทางไป ต้องหันมาเล่นเซี่ยงเซิง ทั้งที่ไม่ได้ไปหาเรื่องหรือไปรังควานใคร แต่กลับโดนพวกนักแสดงเซี่ยงเซิงออกมาเรียกร้องให้แบนเขาอีก บีบบังคับคนเข้าทางตันเช่นนี้ ไม่ว่าใครก็ต้องทนไม่ไหว ต้องด่ากลับไปสักรอบ ต่อให้ฟ้าถล่มดินทลายปลาตายแหขาดอย่างไรก็ไม่สน!

จางเย่ผายมือออกด้วยความจนปัญญา "เพราะฉะนั้นนะครับ ตอนนี้ผมเห็นมีคนมาด่าผม มีเหล่ามืออาชีพกระโดดออกมาสอนสั่งผม ผมก็ได้แต่ทำเป็นมองข้าม สุดท้ายสำเร็จวิชามองข้ามขั้นสูงสุด ดูหนังเรต R เสมือนไม่มีอะไรมาเบลอแน่ะ!"

เหล่าผู้ชมโห่ร้อง "อี๋!"

เหยาเจี้ยนไฉกล่าว "ทำไมดูหนังเยอะขนาดนี้นะ?"

จางเย่พยักหน้า มองเขา "เดี๋ยวคืนให้นะ"

"หา?" เหยาเจี้ยนไฉตาแทบถลน "ฉันให้นายยืมเรอะ!"

ผู้ชม "ฮ่าๆๆ!"

เถียนปินที่หน้าเวทีก็ขำจนทนไม่ไหว หัวเราะจนกรามค้างไปด้วย

มีแต่เหล่าผู้ชมวัยรุ่นหนุ่มสาวที่ย้อมผมทองผมเขียวเท่านั้นที่ไม่หัวเราะเลยไม่พอ แต่ยังสร้างความวุ่นวายอยู่ด้านล่างให้อีก พวกเขาไม่ได้อยู่ใกล้เวทีสักเท่าไร แต่ก็ไม่นับว่าไกล

เด็กหนุ่มผมแดงตะโกน "ลงจากเวทีไปซะ!"

เด็กหนุ่มผมเขียวอีกคนตะโกน "เล่นบ้าอะไรวะ!"

"เซี่ยงเซิงโคตรห่วยแตก!" พวกเขาอีกหกเจ็ดคนต่างตะโกนขึ้นมา บางคนใช้คำสบถภาษาเกาหลีที่คนจีนฟังไม่เข้าใจมาใช้ด่าคน ดูท่าทางพวกเขามั่นใจกันน่าดู รู้ว่านอกจากพวกเขาไม่กี่คนแล้วคนอื่นๆ ไม่มีทางฟังรู้เรื่อง จึงรู้สึกว่าอยู่เหนือกว่าใครๆ

เสียงของกลุ่มคนที่ดังเอะอะโวยวายขึ้นมานี้ สร้างความรำคาญต่อผู้ชมคนอื่นๆ ผู้ชมหลายคนมองมาทางพวกเขาอย่างไม่พอใจ ใครพามาก่อความวุ่นวายล่ะเนี่ย? ดูจากการแต่งตัว แค่เห็นก็บอกได้เลยว่าเป็นเหล่าแฟนคลับดาราเกาหลีอีอันอ๊กอะไรนั่น ผู้ชมต่างทราบว่าคนที่เข้ามาด่าจางเย่ในอินเทอร์เน็ต ไม่ได้มีแค่พวกคนวงการเซี่ยงเซิงเท่านั้น แต่ยังมีเหล่าชาวเกาหลีและแฟนคลับเกาหลีด้วย คนกลุ่มนี้ล้วนชิงชังจางเย่เข้ากระดูกดำ

ที่แถวหน้านั้น ถังต้าจางเหลียวหน้ามอง ฉีเหวินเสียงกับเหล่านักแสดงเซี่ยงเซิงก็หันไปมองคนกลุ่มนี้เช่นกัน หากเป็นเวลาที่คนอื่นเล่นเซี่ยงเซิงแล้วมีผู้ชมก่อความวุ่นวาย พวกเขาอาจไม่ยินดีนัก มันรบกวนการแสดงของผู้อื่น ยังมีมารยาทกันบ้างไหม? ทว่าพอผู้แสดงเป็นจางเย่ นักแสดงเซี่ยงเซิงเหล่านี้ได้ยินเสียงวุ่นวายนี้แล้ว กลับรู้สึกสบายหูยิ่ง ไม่น่ารำคาญแม้แต่น้อย

บนเวที

เหยาเจี้ยนไฉได้ยินเข้าก็ขมวดคิ้ว

หน้าเวทีที่เดิมทีสงบอยู่ดีๆ ก็เริ่มมีบรรยากาศเปลี่ยนไป

จางเย่มองคนกลุ่มนั้น ไม่ได้รับผลกระทบอะไรจากเรื่องนี้แม้แต่น้อย เขายกยิ้มขึ้นมาทีหนึ่งก่อนเลือกเล่นมุกใหม่ออกมา "กลับมาพูดเรื่องรสนิยมสูงต่ำกันอีกรอบนะครับ"

เหยาเจี้ยนไฉ "อืม"

จางเย่อมยิ้ม "มีคนบางคนคิดว่ามีรสนิยม แต่เป็นยังไงล่ะรู้ไหม?"

เหยาเจี้ยนไฉตกใจ เอะ ไม่ได้ไปตามบทนี่? แต่ก็ตอบกลับอย่างรวดเร็ว "คืออะไร?"

จางเย่ "บูชาชาวต่างชาติ!"

"หือ?" เหยาเจี้ยนไฉ

จางเย่หยัน "ศึกษาชาวต่างชาติ ของต่างชาติอะไรก็ดีทั้งนั้น ของของคนนอก อะไรก็มีรสนิยมทั้งนั้น บ้างก็เกาหลีบ้างก็ญี่ปุ่น เหอๆ พูดกันตรงๆ เลยนะ เมื่อก่อนพวกนี้เป็นแค่รัฐบรรณาการของเราทั้งนั้น ทุกปีส่ง ‘จิ้มก้อง(เครื่องบรรณาการ)’ ทุกยุคขอแต่งตั้งขุนนาง มีลูกออกมาคนหนึ่งก็ส่งมาเป็นตัวประกันฝั่งเรา แต่ตอนนี้เราต้องไปศึกษาพวกนั้น?"

เถียนปินปรบมือชื่นชม!

เหยาเจี้ยนไฉยิ้มเจื่อน "มีเรื่องเช่นนี้จริงๆ"

จางเย่กล่าว "มีบางครั้งผมเองก็ทนไม่ได้เหมือนกัน เด็กๆ เรียนรู้เข้า ก็ตัดผมกันตามแบบนั้น เกล้าฟูเอย พิกซี่เอย บ็อบหัวเห็ดเอย ย้อมแดงบ้างขาวบ้างเขียวบ้าง อย่างกะผักกาดขาวผัดพริก!"

เหยาเจี้ยนไฉหัวเราะ "เอ้อ ดูเหมือนพวกคลั่งเกาหลีนะ"

ผู้ชมหลายคนขำพรืด!

เหล่าหนุ่มสาวคลั่งเกาหลีนั้นมองกันตาแข็งกร้าว พวกเขาหลายคนทำผมแบบนั้นกันจริงๆ เชี่*! จางเย่ด่าวงการเซี่ยงเซิงจบแล้วยังมาด่าพวกเขาอีก!

จางเย่ยังคงจ้องมองมาทางพวกเขา เบ้ปากวิจารณ์ "ขากางเกงกว้างยิ่งกว่าสะโพก สะโพกเบอร์ 36 รองเท้าเบอร์ 41 ขนตาทั้งยาวทั้งเยอะ กะพริบตาจนเขี่ยหมวกหล่นได้แล้ว!"

เหยาเจี้ยนไฉ "เอ้อ หมวกนี่ก็เบาเนอะ"

เหล่าผู้ชมฟังจนขำคิก หันไปมองบรรดาแฟนคลับเกาหลีที่มาก่อนความวุ่นวาย นึกในใจว่าพวกนายยังจะกล้ามากวนจางเย่อีกไหม? พวกนายไม่รู้รึว่าหมอนี่น่ะคือพิธีกรผู้เชี่ยวชาญการด่าเกาหลีมากว่ายี่สิบปี! กล้ามาหาเรื่องเขา? พวกนายเสนอหน้ามาให้โดนด่าเองชัดๆ! ไม่ว่าผู้ชมคนไหนก็ตั้งใจรอฟังการพูดของจางเย่ต่อไปอยู่ เพราะว่าในจางเย่ทอล์คโชว์นั้น หลายคนเคยได้ฟังการใช้ทอล์คโชว์มาเพื่อด่าเกาหลีโดยเฉพาะแล้ว แต่กับเซี่ยงเซิงนั้นไม่เหมือนทอล์คโชว์ และไม่มีทางเหมือนกันด้วย ก็พวกเขายังไม่เคยได้ฟังมาก่อนนี่!

จางเย่กล่าวกับทุกคนอย่างมีพลัง "ได้ยินว่าเกาหลีมีคนเยอะมากนะ"

เหยาเจี้ยนไฉ "ไม่น้อยเลย"

จางเย่ตาเป็นประกาย "เห็นว่าคนมีความสามารถในโลกนี้ต่างเป็นคนเกาหลีนี่นา พระยูไลเอย ขงจื้อเอย เป็นพวกเขาทั้งนั้น เห็นว่าอาจารย์เหยาก็เป็นคนชาติเขาเหมือนกันนะ"

เหยาเจี้ยนไฉรีบโบกมือ "ฉันไม่ใช่แน่"

จางเย่หรี่ตามอง "คุณเป็นก็ดีนะ พวกเขาไม่รู้ว่าเราร้ายกาจแค่ไหนหรอก ถ้าส่งนักเซี่ยงเซิงไปป่วนเกาหลี พวกเขาเตรียมสิ้นชาติได้เลย!"

เหยาเจี้ยนไฉอุทาน "พระเจ้าช่วย! เล่นเซี่ยงเซิงได้คือร้ายกาจเบอร์นั้น?"

มุกนี้ปรากฏ เหล่าผู้ชมพลันหัวเราะลั่น ยอดเยี่ยม! แม่*ยอดเยี่ยมโคตรๆ! ที่แท้จางเย่ไม่ได้ใช้ทอล์คโชว แต่เป็นใช้เซี่ยงเซิงมาด่าติ่งพวกนั้นจริงๆ! แถมไม่ได้ด่าแค่เกาหลีฝ่ายเดียว ยังวกมาด่าวงการเซี่ยงเซิงได้อีกด้วย!

นักเซี่ยงเซิงหลายคนตบที่เท้าแขนกันอย่างเดือดจัด!

เหล่าแฟนคลับเกาหลีต่างโมโหจนหน้าแดงฉาน!

จางเย่ยังไม่จบอยู่แค่นี้ กล่าวต่อ "เห็นว่าเกาหลีกำลังทำจรวด เลยส่งนักวิทยาศาสตร์นั่งขึ้นไปสำรวจดวงอาทิตย์"

เหยาเจี้ยนไฉหันขวับมาท้วงเขา "เฮ้ย! เดี๋ยวนะ สำรวจดวงอาทิตย์?"

จางเย่ "ใช่"

เหยาเจี้ยนไฉเหงื่อตก "ดวงอาทิตย์ร้อนจัดขนาดนั้น เป็นลูกไฟชัดๆ"

จางเย่หรี่ตา "คนเกาหลีบอกว่า กลางคืนลงได้"

ผู้ชมหัวเราะอย่างบ้าคลั่ง!

เหยาเจี้ยนไฉชักพูดไม่ออกแล้ว "ฉันไม่เคยเห็นคนไม่มีความคิดแบบนี้เลยแฮะ กลางคืนลงไปได้ยังไง?"

จางเย่เสียดสี "กับคนทางนั้นน่ะ พวกเราก็ไม่ค่อยเข้าใจอะไรอยู่แล้ว ว่ากันตรงๆ นะ ทางนั้นเป็นแค่ประเทศเล็กๆ แค่นั้นเอง"

เหยาเจี้ยนไฉพยักหน้า "ไม่ได้ใหญ่โตจริงๆ"

จางเย่กล่าว "เทียบกับพวกเราไม่ได้ พยากรณ์อากาศบ้านเรา รายงานกันสิบห้านาทีแน่ะ"

เหยาเจี้ยนไฉรับคำ "ก็ทางเรามีพื้นที่กว้างนี่"

จางเย่ "ส่วนทางฝ่ายเกาหลี พยากรณ์อากาศกันแค่ประโยคเดียวจบ"

เหยาเจี้ยนไฉไม่เข้าใจ "พูดว่า?"

จางเย่ชี้บนท้องฟ้า "...มีฝนทั่วประเทศ!"

เหยาเจี้ยนไฉทำเสียงอัศจรรย์ใจ "เมฆก้อนเดียวคลุมทั้งประเทศ? ทำไมถึงได้เล็กนักนะ!"

"กร๊ากกก! ฮ่าๆๆๆ!"

"มีฝนทั่วประเทศ? พรืด!"

"ไอ้หยา ฉันไม่ไหวแล้ว! ไม่ไหวแล้ว!"

"ฮ่าๆ! อาจารย์จางเย่คือกระบี่หยกไม่มีวันชรา! อำนาจในการด่าเสียดสีเกาหลีนับว่ายอดเยี่ยม! พวกนายดูตาของอาจารย์จางเย่สิ พูดเรื่องนี้แล้วเป็นประกายเชียว! ขำจะตายแล้วฉัน!"

"เทพมาก! ด่าได้เทพมาก!"

"นายว่าสมองอาจารย์จางแม่*โตมาได้ยังไงน่ะ!"

"นี่มุกด้นสดๆ ใช่เปล่า? ท่าทางจะไม่ได้เขียนไว้ก่อนซะด้วย ไม่เห็นเหยาเจี้ยนไฉตะลึงนั่นเหรอ ท่าทางจะไม่ได้เตี๊ยม พอเห็นพวกแฟนคลับเกาหลีมาวุ่นวาย ถึงได้คิดมุกนี้ออกมาได้สินะ? เทพมาก! จางเย่ก็คือจางเย่! เรื่องอะไรก็หยิบยกขึ้นมาเล่นได้ไร้ข้อจำกัด!"

"ดูพวกแฟนคลับนั่นสิ โดนด่าจนหน้าชาหมดแล้ว!"

มุกต่อมุก!

ด่าจบแล้วยังด่าต่อ!

ฆ่าไปชุดหนึ่งแล้วฆ่าต่อ!

ดูเหมือนให้ความรู้สึกว่า ‘ยังเหลือใครอีกนะ?’

เหล่าแฟนคลับเกาหลีแต่ละคนหันมองจางเย่กับเหยาเจี้ยนไฉบนเวทีสายตาขุ่นแค้น แต่ก็ไม่ได้พูดอะไร ไม่ได้ก่อความวุ่นวายใดๆ ซ้ำอีก พวกเขาเองก็ทราบว่า ต่อให้พวกเขาทั้งกลุ่มรวมกันยังด่าก็ยังด่าไม่ชนะคนบนเวที!

หลังเสียงระเบิดหัวเราะ หน้าเวทีค่อยๆ เงียบลงอีกครั้ง

จางเย่กระพริบตาปริบ "ออกทะเลไปหน่อย เอ้อ พวกเราพูดกันถึงไหนแล้วนะครับ?"

เหยาเจี้ยนไฉพูดไม่ออกบ้าง "ฉันก็จำไม่ได้ ก็นายไม่เล่นตามบทนี่!"

ผู้ชมหัวเราะลั่น แหงล่ะ เป็นมุกที่เล่นเสริมกันบนเวทีสดๆ จางเย่พูดเองก็งงเอง แทบกลับเข้าเรื่องไม่ทัน

ถังต้าจางกับคนในวงการเซี่ยงเซิงไม่น้อยต่างรอชมเรื่องตลก ทว่าประโยคต่อมาของจางเย่กลับทำให้พวกเขาต้องผิดหวัง

จางเย่ทวนคำซ้ำๆ ไปมา "มีฝนทั่วประเทศ...มีฝนทั่วประเทศ...รู้แล้ว! มีรสนิยมสรุปคือยังไงกันแน่?"

เหยาเจี้ยนไฉยืนตัวแข็งค้าง "เฮ้ย ทำไมย้อนไปแบบนี้อีกล่ะ!"

จางเย่ยิ้ม "ผมก็แค่ย้อนกลับไปตอนก่อนไง"

"นายย้อนไปไกลเกินเถอะ!" เหยาเจี้ยนไฉก่ายหน้าผาก

"ฮ่าๆๆ!"

"วะฮ่าๆๆๆ!"

เพราะเกิดเหตุไม่คาดฝัน จากการก่อกวนของเหล่าแฟนคลับเกาหลี ดังนั้นมุกที่จางเย่เล่นจึงเป็นมุกที่ด้นขึ้นมาสดๆ ยิ่งเล่นยิ่งออกทะเล เดิมทีควรจะกลายเป็นจุดอ่อน ทว่าด้วยฝีปากจางเย่ สิ่งที่ควรเป็นจุดอ่อน กลับกลายเป็นมุกตลกอีกเรื่อง ขำจนทุกคนต้องหัวเราะลั่น ด้วยฝีปากจางเย่ การเล่นเซี่ยงเซิงกลายเป็นเรื่องชวนหัวสุดๆ เหล่าผู้ชมเพิ่งเคยเห็นวิธีเล่นเซี่ยงเซิงเช่นนี้เป็นครั้งแรก

เหยาเจี้ยนไฉความจริงก็นึกยินดีในใจ ขึ้นเวทีเล่นเซี่ยงเซิงกับจางเย่ เขาราวกับว่าได้กลายเป็นปลาได้น้ำ ช่างผ่อนคลายสุดๆ เขาขอแค่รับมุกทันเป็นใช้ได้ ขอแค่ตามจางเย่ทันเป็นเรียบร้อย เรื่องอื่นๆไม่ต้องให้เขากังวลใจ ทั้งเรื่องมุกเอย ส่งเอย จางเย่รับไปจัดการทั้งหมด เหมือนอย่างเมื่อครู่ เหยาเจี้ยนไฉทราบว่าหากเป็นคู่หูคนเก่าของเขา รับรองว่าต้องงุนงง เปิดช่องว่างให้ผู้ชมได้เห็นแน่นอน อย่าว่าแต่มุกใหม่ๆ แม้แต่ที่ท่องกันมายังเล่นได้ไม่ดีเสียด้วยซ้ำ แต่กับในมือของจางเย่แล้ว เรื่องวุ่นวายเช่นนี้ไม่นับเป็นเรื่องอะไร เป็นแค่เรื่องเล็กน้อย คุยกันปกติ จากจุดอ่อนกลายเป็นมุกตลก การสับมุกครั้งนี้เหมือนเตรียมมาไว้ให้ผู้ชมได้หัวเราะ ความสามารถของจางเย่นี้ ทำให้เหยาเจี้ยนไฉที่เป็นนักแสดงมืออาชีพต้องเหงื่อตกด้วยความละอาย

จู่ๆ เหล่าผู้ชมจำนวนมากก็เกิดคำถามขึ้นในใจ

จางเย่เป็นคนนอกวงการจริงหรือ?

จางเย่เล่นเซี่ยงเซิงเป็นครั้งแรกจริงๆ? แถมไม่เคยศึกษามาก่อนด้วย?





*-*-*-*-*-*-*-*-*-*-*-*-*-*-*-*


[Go To Next Chapter]( ./97.md)