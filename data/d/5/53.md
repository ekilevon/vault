##บทที่ 453 : ร้านค้าออนไลน์เล็กๆ ที่คนต้องฮือฮา!
หนึ่งออร์เดอร์!

มาอีกหนึ่งออร์เดอร์!

การค้าของร้านพุ่งทะยาน เป็นเหมือนเรื่องชวนอัศจรรย์!

ฟังคำของจางส่วงจบ ฟังตำแหน่งจำนวนมากของจางเย่จบ มีแต่ตำแหน่งชื่อดังนั่นชื่อดังนี่? หลิวเชี่ยนยืนนิ่งสงบค้างไร้ปฏิกิริยาใดๆ รู้สึกเหมือนกำลังฝันไปและไม่อยากจะเชื่อ ทำไมคนคนหนึ่งถึงได้มีตำแหน่งมากมายขนาดนี้ได้ล่ะ?

มีเสียงโทรศัพท์ดังขึ้น

หลิวเชี่ยนเหลือบมอง เห็นว่าเป็นเพื่อนสมัยเด็กของตนที่โตขึ้นมาด้วยกัน ทำงานอยู่ที่บริษัทโฆษณาแห่งหนึ่ง สนิทกันไม่เลว

"ฮัลโหล เชี่ยนเชี่ยน!" เสียงหญิงสาวจากปลายสายโทรมาเต็มไปด้วยความตื่นเต้นระคนตกใจ

"เสี่ยวหมิ่น ฉันยุ่งมากเลย ไว้ค่อยคุยกันนะ" หลิวเชี่ยนคิดจะวางสาย จัดการกับงานในมือให้เรียบร้อยก่อน "วางละนะ!"

"อย่าเพิ่งสิ!" เสี่ยวหมิ่นตะโกนห้ามทันควัน "กล้าวางสายฉันดูสิ กลับไปฉันจะเล่นงานเธอ! ดีจริงๆ นะยัยหลิวเชี่ยน เธอซ่อนฉันไว้ซะมิดเชียว ไม่คิดเลยว่าคนอย่างเธอจะมีเรื่องใหญ่ขนาดนี้ได้ รีบบอกความจริงฉันมาเลยนะ! เธอไปทำอีท่าไหนถึงเชิญท่านเทพอย่างอาจารย์จางเย่องค์นี้มาได้น่ะ? ยัยบ้าหลิว! นี่มันฝืนไม่ให้โลกหมุนรอบจักรวาลชัดๆ! วันนี้ฉันไม่มีงานค้าง ตอนไปที่ทำงานก็แนะนำร้านเธอช่วยหาออร์เดอร์ให้เธออีกแรง เพราะรู้ว่าร้านเธออาการไม่ค่อยดี แต่ตอนที่กำลังเกลี้ยกล่อมเพื่อน ใครจะไปรู้ว่าพอกดเข้าไปจะถึงกับสะดุ้งโหยงเบอร์นี้! ก็เล่นเปลี่ยนคำโฆษณา เปลี่ยนหน้าเพจ ไหนจะเปลี่ยนตัวนายแบบอีก!"

พอฟังคำนี้ หลิวเชี่ยนที่เดิมคิดจะวางสายกลับเปลี่ยนใจ หันไปบอกจางส่วงคำหนึ่ง "มีธุระแป๊บนะ" จากนั้นรีบปลีกตัวออกไป เมื่อเดินมาถึงลานบ้านด้านนอกจึงคุยกับเสี่ยวหมิ่นที่ปลายสายว่า "หมิ่น ไอ้จางเย่คนนี้เป็นใครน่ะ?"

เสี่ยวหมิ่นถามเสียงสูง "เธอถามฉันเหรอ?"

หลิวเชี่ยนตอบสวนไป "ไม่ถามเธอจะถามใครยะ รีบบอกฉันเร็ว!"

เสียวหมิ่นหัวเราะคิก "เธอพาคนมาแต่ดันไม่รู้ว่าเขาเป็นใครเนี่ยนะ? อย่าให้ฉันขำหน่อยเลย! นี่ ‘จางเย่’ เชียวนะ เธอไม่รู้จักเหรอ? เธอไม่ใช่ว่าดูข่าวประจำรึไง?"

หลิวเชี่ยนรีบบอก "ร้านฉันย่ำแย่ขนาดนี้ จะไปมีกะจิตกะใจดูข่าวอะไรอีกยะ เธอรีบบอกฉันเลยนะ อย่ามาไร้สาระ ฉันงงหมดแล้วเนี่ย!"

"งั้นเธอบอกฉันมาก่อนว่าเชิญตัวเขามาได้ไง!" เสี่ยวหมิ่นสงสัยสุดๆ

"ญาติของหุ้นส่วนฉัน หมอนี่เป็นน้องชายเธอ" หลิวเชี่ยนตอบ

"ถึงว่าสิ ที่แท้เป็นญาตินี่เอง" เสี่ยวหมิ่นเข้าใจแจ่มแจ้ง กล่าวต่อไปว่า "เธอนี่มันโชคดีขี้หมาแห้งจริงๆ นะยะ ขนมเปี๊ยไส้เนื้อหล่นจากฟ้าชัดๆ! เอ้อ โฆษณานั่นใครเขียน?"

หลิวเชี่ยนตอบอย่างจริงจัง "ก็เป็นเย่น้อยนั่นไง"

เสี่ยวหมิ่นสูดลมหายใจลึก "พวกเธอจ่ายเงินไหมน่ะ?"

หลิวเชี่ยน "น้องของหุ้นส่วนฉัน จะจ่ายเงินทำไม?"

เสี่ยวหมิ่นอิจฉา "โห พวกเธอนี่โชคดีเว่อร์ๆ โชคดีเกินไปแล้ว! นั่นมันจางเย่นะ นั่นน่ะโฆษณาของจางเย่เชียวนะ! มีค่าแค่ไหนถามใจดู!"

หลิวเชี่ยนถามด้วยความงุนงงสุดๆ "ราคาแค่ไหน?"

"อย่าพูดเลย ฉันกลัวเธอจะตกใจ!" เสี่ยวหมิ่นส่ายหน้า ทอดถอนใจ

หลิวเชี่ยนยิ่งแปลกใจเข้าไปอีก ด่าเธอว่า "ยัยหนู เธออย่ามาปิดฉันสิยะ! บอกมาเร็วยัยเพื่อนบ้า! โฆษณานี่มีราคาแค่ไหน? มันร้ายกาจขนาดนั้นเชียว?"

เสี่ยวหมิ่นหยอกกลับ "เธอนี่นะ ยัยบ้านนอก! หลังเขา! ภูเขาทองอยู่ตรงหน้าดันไม่รู้ตัว! ถามว่าร้ายกาจขนาดนั้นเชียว? นั่นน่ะจางเย่นะยะเธอ! อาศัยสองคำนี้ เอาตีนเขี่ยโฆษณากับทำแผนโฆษณาอะไรออกมาก็ขายได้เป็นล้านๆ แล้ว! เธอนี่อะไรก็ไม่รู้เรื่องจริงๆ ไปดูในเน็ตไป! อยากรู้ว่าเป็นใครก็เสิร์ชเอา อ่อ รู้จักโฆษณาเบรนโกลด์ไหม?"

หลิวเชี่ยนกล่าว "เบรนโกลด์? เคยดูผ่านๆ ไม่ได้สนใจอะไรอ่ะ แต่เห็นว่าโฆษณาติดกระแสทีเดียว ทั้งประเทศมีแต่คนพูดถึง ทำไมเหรอ?"

เสี่ยวหมิ่นพูดออกมาตรงๆ "นั่นคือโฆษณาที่จางเย่รับเป็นพรีเซนเตอร์ไง ตัวโฆษณากับคำพูดนั่นก็เป็นเขาทำ ตอนนั้นยังเป็นดาราระดับ D อยู่เลย แต่เธอรู้ไหมว่าค่าตัวเท่าไร? ได้ยินเพื่อนฉันบอกมาอีกทีว่า เขาได้ค่าตัวมาสามล้าน! เทียบเท่าดาราระดับ A! ดาราระดับ D คนหนึ่งกลับได้ค่าตัวเท่าดาราระดับ A นับว่าเป็นครั้งแรกในประวัติศาสตร์วงการบันเทิง! รู้ไหมว่าเพราะอะไร? ไม่ใช่เพราะเขาดังกว่าดาราระดับ A หรอกนะ แต่เพราะโฆษณาเขานี่แหละ! ตอนนี้ยอดขายเบรนโกลด์แทบจะนับไม่หวาดไม่ไหวแล้ว ยอดขายช่วงตรุษจีนอย่างกับพายุแน่ะ จากบริษัทอาหารเสริมเล็กๆ ที่เดิมใกล้จะเจ๊ง พอได้โฆษณาของจางเย่ไปชิ้นเดียว ตอนนี้บึ้ม! กลายเป็นบริษัทอาหารเสริมที่มียอดขายต่อเดือนเป็นอันดับหนึ่ง! อันดับหนึ่งของทั้งประเทศเชียวนะ! จากหางแถวขึ้นมาที่หนึ่ง อาศัยอะไร? อาศัยโฆษณาของจางเย่ไง! ฮ่าๆ เธอว่าค่าโฆษณาเขาเท่าไรล่ะ?"

หลิวเชี่ยนงุนงง "หือ? พูดจริงพูดเล่นเนี่ย?"

เสี่ยวหมิ่นกล่าว "ฉันเป็นคนในบริษัทโฆษณา จะไปหลอกเธอทำซากอะไร! อีกอย่างโฆษณาสาธารณะเรื่องประหยัดไฟของเมืองหลวงนั่นน่ะ ก็จางเย่นี่แหละเป็นคนทำโฆษณาออกมาแทรกคั่นระหว่างรายการ ทีนี้พอเอายอดชมของรายการตอนนั้น เทียบกับอีกสองรายการก่อนหน้าหลังแล้วยังสูงกว่าอื้อ! โฮ๊ะๆ เธอฟังไม่ผิดหรอกว่ายอดชมโฆษณาสูงกว่ารายการ! จางเย่คนนี้ ในวงการบันเทิงเป็นยังไงฉันไม่รู้ แต่ในวงการโฆษณาถือเป็นผู้วิเศษเชียวแหละ มือเก่าทั้งหลายล้วนรู้จักเขากันทั้งนั้น บริษัทฉันยังเคยส่งเมลไปชวนให้มาเป็นที่ปรึกษาด้านโฆษณาของบริษัทด้วยนะ แต่จางเย่ยังไม่ยอมรับเลย!"

หลิวเชี่ยนตัวสั่นเทิ้มจนมือแทบจับโทรศัพท์ไว้ไม่อยู่ "งะ..งั้น งั้นที่เขาทำโฆษณาให้อย่างของฉันวันนี้ ..ประมาณ ประมาณเท่าไร?"

เสี่ยวหมิ่นครุ่นคิด ก่อนตอบว่า "เท่าไรฉันไม่ค่อยแน่ใจอ่ะเธอ แต่ฉันกล้าพูดเลยว่า ถ้าเกิดจางเย่เอาคำโฆษณามาขาย ไม่รวมค่าทำโฆษณาและค่าพรีเซนเตอร์ แค่บทนี้ล้้วนๆ ตั้งราคาแปดแสนถึงหนึ่งล้านก็มีคนซื้อ!"

หนึ่งล้าน!

หนึ่งล้าน!

หลิวเชี่ยนใจสั่นสะท้าน!

เสี่ยวหมิ่นลงมีดซ้ำ "เพราะงั้นโฆษณาชิ้นนี้น่ะ ถือว่ามีราคากว่าร้านแบบเธอสิบร้านรวมกันซะอีก! เธอนี่นะ โชคดีจริงๆ ทำไมเรื่องดีๆ ใต้ฟ้านี้ถึงได้เข้าหาเธอหมดนะ! แถมบริษัทที่หาตัวจางเย่มาทำโฆษณานี่ไม่รู้มีเยอะแค่ไหน แต่เธอ! คนโง่ที่มีโชคแบบโง่ๆ! นับว่าเธอโชคดีมากๆ!"

หลิวเชี่ยนกล่าวอย่างสติหลุดลอย "ฉันวางแล้วนะ"

เสี่ยวหมิ่นกล่าว "อย่าเพิ่งสิยะ แนะนำจางเย่ให้ฉันรู้จักหน่อยสิ บอกเขาด้วยว่าถ้ามีคำโฆษณากับแผนโฆษณา บริษัทฉันซื้อหมด!"

หลิวเชี่ยนกล่าว "เธออย่าเยอะไปสิ ฉันไม่ได้รู้จักเขาดีสักหน่อย!"

เสี่ยวหมิ่นจึงได้แต่ถอยทัพ "งั้นช่วยขอลายเซ็นให้ฉันหน่อยสิ! นี่มหาเทพในวงการโฆษณาฉันเชียวนะ!"

พอวางสาย หลิวเชี่ยนก็รีบเข้าเน็ตหาข้อมูลจางเย่ สุดท้ายเป็นอย่างที่จางส่วงกับเสี่ยวหมิ่นว่า ผลงานความสำเร็จของจางเย่โผล่ขึ้นมาทีละรายการ หลิวเชี่ยนไล่ดูจนจบ น้ำตาไหลอาบนองสองแก้ม น้องสาวนายสิ! ที่แท้ไอ้เด็กที่ฉันดูแคลนก่อนหน้า แม่*เป็นดาราใหญ่จริงๆ ด้วย!




*-*-*-*-*-*-*-*-*-*-*-*-*-*-*-*




[Go To Next Chapter]( ./54.md)