##บทที่ 493 : ผลงานเซี่ยงเซิงชิ้นที่สามปรากฏ!
ที่บ้าน

"อะไรกัน?"

"ใครโทรมาน่ะ?"

พ่อแม่และเหล่าน้องๆ หันมาถามจางเย่

จางเย่ยิ้ม กล่าวว่า "ทางทีมรายการน่ะ บอกว่าพรุ่งนี้ถ้าผมยังจะเล่นมุกต่ำอีก จะทำการเพิกถอนสิทธิ์ในการเข้าแข่งขันออก ไม่มีข้อต่อรองใดๆ ทั้งสิ้น"

น้องสาวสามหงุดหงิด "ทำงี้ได้ไงอ่ะ?"

แม่โมโห "พวกมันกะจะบีบคนกันให้ตายสินะ! ลูกฉันพูดอะไรก็ไม่ได้! ใครบอกกันว่าตลกเซี่ยงเซิงเป็นของสูงมีอารยะ พวกมันคิดแส่หาเรื่องกันมากไปแล้ว! กฎนี่ระเบียบนั่นทำไมเอาแต่มุ่งเป้ามาหาลูกฉัน? ลูกฉันไปฆ่าคนวางเพลิงมารึไง!"

น้องสาวสามตบโต๊ะดังผาง "โคตรโมโหเลย!"

พ่อถามว่า "งั้นเล่นไม่ได้แล้วสิ?"

เหยาเจี้ยนไฉก็กล่าว "น้องชาย?"

"คุณว่าไงเหล่าเหยา?" จางเย่กระพริบตาปริบ

เหยาเจี้ยนไฉหัวเราะ "ตลกเป็นนายเขียน เขียนอะไรมาฉันก็เล่นอย่างนั้น"

ยอมตาม ยังมีทางรอดสายหนึ่ง?

ถ้าเล่น จะถูกเพิกถอนสิทธิ์?

จางเย่ทราบกระจ่าง เรื่องนี้ต้องเป็นคนในวงการรายงานทางเบื้องบนแน่นอน อาจเป็นจดหมายสนเท่ห์หรือรายงานเปิดผนึก เป็นเสมือนท่าปิดตาย ผลักไสพวกเขาเข้าทางตันอีกครั้ง!


……


ขณะเดียวกัน

ในอินเทอร์เน็ตกำลังวุ่นวายใหญ่โต!

ทั้งเวยป๋อและหน้าเว็บไซต์ของการแข่งขันตลกเซี่ยงเซิงล้วนออกประกาศวิจารณ์ผลงานของจางเย่ ให้คำเตือนขั้นร้ายแรงที่สุด!

เหล่าประชาชนคนธรรมดาที่ตอนแรกหัวเราะสนุกสนานและชื่นชมไปกับผลงาน ‘ผมขอปฏิเสธสามต่ำช้า’ ชิ้นนี้ มีบ้างถึงขั้นเปิดดูไปหลายรอบ ผู้คนกำลังพูดถึงเรื่องตลกชุดนี้อยู่พอดี แต่กลายเป็นว่าสุดท้ายสมาคมตลกเซี่ยงเซิงกลับออกมาประณาม SARFT ออกเอกสารวิจารณ์ ทีมงานการแข่งขันตลกเซี่ยงเซิงออกมาเตือน ชาวเน็ตหลายคนอดตื่นตระหนกด้วยไม่ได้!

"อะไรนะ?"

"พูดอีกอย่างก็คือ ถอดสิทธิ์ไปทั้งอย่างนั้น?"

"อาศัยอะไรฟะ! ชั่*มาก!"

"บัดซบ! แม่*มีความยุติธรรมอยู่อีกไหม?"

"ต้องขัดใจคนขนาดไหนกัน! ไอ้พวกนักเซี่ยงเซิงนั่นทำไมทำตัวแย่งี้ฟะ!"

"คิดว่าอาจารย์จางกับอาจารย์เหยาง่ายๆ เรอะ! หลังโดนแบน กว่าจะหาที่แสดงความสามารถสักหน่อยไม่ง่ายเลยนะ แต่พวกนายก็ยังจะเอาให้ถึงที่สุด? ไม่เหลือทางรอดไว้สักนิด?"

"ฉันไม่ยอม!

"ฉันก็ไม่ยอม!"

"อาศัยอะไรมาบอกว่าเซี่ยงเซิงต้องสอนคนเท่านั้น! อาศัยอะไร!"

"ฉันก็แค่ชอบเซี่ยงเซิงของจางเย่! กระทั่งสิทธิ์ในการเลือกสิ่งที่ชอบยังไม่มี? กว่าประเทศเราจะมีนักเซี่ยงเซิงโดดเด่นอย่างจางเย่กับเหยาเจี้ยนไฉนับว่าไม่ง่าย พวกคุณยังจะจัดการเขา? ปากบอกว่าเพื่อการพัฒนาของวงการเซี่ยงเซิง? พวกคุณไม่ไปตายซะล่ะ!"

"จางเย่จะไม่เล่นเซี่ยงเซิงแล้ว?"

"เล่นได้ แต่ต้องเล่นไปตามระเบียบ ต้องเป็นไปตามเซี่ยงเซิงกระแสหลักตามคนอื่นๆ เพื่อสอนคน!"

อีกฝ่าย ทางวงการเซี่ยงเซิงก็คึกคักขึ้นมาเช่นกัน เพราะมีเอกสารของ SARFT มีคำวิจารณ์และคำเตือนจากทีมแข่งขันต่างๆ หลายคนค่อยหายใจคล่องขึ้น โดยเฉพาะคนที่วันนี้ด่าจางเย่ด้วยเรื่อง ‘ผมขอปฏิเสธสามต่ำช้า’ ที่แทบกระโดดตัวลอย!

สวี่เหวินเซียงจากสมาคมเซี่ยงเซิงให้การสัมภาษณ์สั้นๆ ซึ่งตีพิมพ์ลงในสำนักข่าวออนไลน์ "ความเข้าใจของผมต่อเซี่ยงเซิงก็คือใช้สอนคนทำความดี ไม่ได้สอนให้คนด่ากัน เซี่ยงเซิงรูปแบบนี้อยู่ไม่ได้นานหรอก มีแต่การสร้างความเลวร้ายต่อสังคม หากปล่อยให้จางเย่กับเหยาเจี้ยนไฉพูดอย่างนี้ต่อไป ไม่นานต้องเกิดเรื่องใหญ่และเกิดความวุ่นวายแน่นอน คนแบบนี้ไม่ว่าอย่างไรก็ต้องกวาดออกจากวงการเซี่ยงเซิง!"

ถังต้าจางพิมพ์ในเวยป๋อว่า "ทีมจัดงานควรทำแบบนี้ตั้งนานแล้ว ผลงานแบบนี้นับว่าเป็นเซี่ยงเซิงขยะ หยาบคายราวกับกินกระเทียมดิบ!"

ศิษย์คนหนึ่งของถังต้าจางกล่าว "อาจาร์พูดได้ดี เหมือนอย่างกินกระเทียมดิบนั่นแหละ เผ็ดปาก ยังร้อนตา ผมสงสัยจริงๆ ว่าทำไมถึงมีคนมาชื่นชมนักนะ? หึ!"

นักเซี่ยงเซิงอีกคนหนึ่งกล่าว "เหมือนหนังนั่นแหละ ต้องดูโครงเรื่องดูเนื้อหา ถึงจะรู้ว่าเป็นหนังดีจริงๆ หลังดูแล้วต้องให้อะไรเราสักหน่อย จนเราต้องอุทานชมเชย ให้เราต้องมาใคร่ครวญ ถึงจะเป็นผลงานที่ดี ไม่ใช่หลังดูแล้วไม่มีอะไรกลับมาเลยสักนิด แต่ต้องสามารถให้อะไรผู้ชมกลับไปได้ด้วย ศิลปะอย่างเซี่ยงเซิงนี้ก็เช่นกัน จะเอาแต่เน้นเรื่องความตลกไม่ได้ ต้องมีเนื้อหาสาระสักหน่อย จะใช้คำหยาบคายกระตุ้นความสนใจของผู้ชม แบบนี้เรียก ‘ไร้ค่า’! "

นักแสดงเซี่ยงเซิงโผล่หน้ากันออกมานับไม่ถ้วน!

ขณะนั้น คนที่ออกมาต่อต้านผลงานของจางเย่ยิ่งมากขึ้นเรื่อยๆ ชัดเจนว่าเป็นสมาคมเซี่ยงเซิงจัดฉากให้ทุกคนออกมาแสดงความเห็น!

นักแสดงเซี่ยงเซิงหนุ่ม "ไม่เห็นงานของจางเย่จะตลกสักนิด มีแต่ความหยาบคาย"

ผู้เข้าแข่งขันคนหนึ่ง "ทำผลงานให้มีความคิดมีความสูงส่งสักหน่อยยากนักหรือ? ทำไมถึงต้องพยายามหาแนวทางใหม่ให้คนเขาไม่ยอมรับกันนะ?"

นักแสดงตลกอาวุโส "แนะนำว่ารีบๆ เพิกถอนสิทธิ์เข้าแข่งขันของจางเย่ซะเถอะ!"

การถ่ายทอดสดเมื่อตอนบ่ายทำให้ทุกคนได้เห็นความสามารถในการด่าคนของจางเย่ ได้เห็นความร้ายกาจของปากจางเย่ ต่างรู้ดีว่าตัวเองไม่มีทางด่าชนะเขา และหลายคนก็ด่าไม่ชนะเขาจริงๆ ปากของคนแซ่จางนี้ร้ายกาจ ทำให้ทุกคนไม่มีใครอยากออกมาหาเรื่องเขานัก ก็แค่ตัวบัดซบตนหนึ่ง ใครหาเรื่องก็จะพลอยแปดเปื้อนไปด้วย ทว่าวันนี้ทางสมาคมจัดการประชุมออกมา ทาง SARFT กับทีมจัดการแข่งขันล้วนแสดงเจตนาอย่างชัดเจน ทำให้พวกเขาได้ออกมาอีกครั้ง เพราะรู้ว่าจางเย่จบสิ้นแล้ว คงกระโดดโลดเต้นได้อีกไม่กี่วัน ดังนั้นจึงออกมาถล่มจางเย่ เริ่มการต่อต้านเขาอย่างบ้าคลั่งอีกครั้ง!

ไม่เพียงพวกเขา แม้แต่คนที่มีความขัดแย้งกับจางเย่มาก่อนยังออกหน้ามาด้วย

อย่างเช่น พวกคลั่งไคล้เกาหลีที่เป็นอริกับจางเย่ไม่เลิกรา

"บอยคอตจางเย่!"

"บอยคอตได้ดี!"

"อย่าให้จางเย่ออกมาได้ตลอดไป!"

"เล่นอะไรของมัน! เซี่ยงเซิงจีนน่ะฉันชอบฟังนะ เพราะเนื้อหามีหลายอย่างที่มีรสชาติตามหลัง มีความลึกล้ำ ทำให้คนต้องใคร่ครวญ ที่จางเย่เล่นนับเป็นอะไร!"

"ถอนสิทธิ์เขาซะ!"

"แบนมันตลอดชาติไปเลย!"

"ฮ่าๆ พรุ่งนี้เขาคงได้เล่นเป็นครั้งสุดท้ายแล้ว ไม่มีทางกล้าพูดอะไรอีกแน่ เบื้องบนสั่งเตือนแล้ว! ระบุชื่อแซ่ลงมาเลยด้วย!"

"นั่นสิ ดูสิว่ายังจะกล้าด่าใครอีกไหม!"

"ยกเว้นเขาจะไปกินดีหมีหัวใจเสือมานั่นแหละ!"

"คราวนี้จางเย่จบสิ้นจริงๆ สักที เขาคนเดียวน่ะเหรอจะต้านวงการเซี่ยงเซิงได้? ฝ่ายนั้นมีศิลปินมากขนาดนั้น คิดเหรอว่าจะจัดการเขาไม่ได้?"

"เหอๆ ดูสิว่าพรุ่งนี้เขาจะออกมาพูดอะไร"

"พรุ่งนี้ก็เวทีสุดท้ายของเขาไง ไม่ว่าจะพูดอะไรก็น่าจะโดนเพิกถอนสิทธิ์การแข่งขันอยู่ดี เขาน่ะล่วงเกินคนมากเกินไป!"

มีแต่เสียงวิจารณ์!

มีแต่เสียงบอยคอต!

ตลอดทั้งเย็น วงการเซี่ยงเซิงก็ออกมาเปิดศึกกับจางเย่และเหยาเจี้ยนไฉอย่างเป็นทางการ!

เรื่องผลงานของจางเย่ ในเน็ตมีการถกเถียงกันกว้างขวาง ถึงกับมีเว็บบอร์ดบางแห่งเปิดห้องให้โดยเฉพาะ มีคนวิเคราะห์ข้อดีข้อเสีย คนคุยกันเรื่องนี้นับไม่ถ้วน สรุปแล้วจางเย่หยาบคายหรือไม่? เซี่ยงเซิงต้องสอนคนจริงไหม? เซี่ยงเซิงที่สูงส่งกับต่ำช้าต่างกันอย่างไร?


……


แต่ที่บ้าน จางเย่ไม่สนใจจะถกเถียงด้วยสักนิด เขากำลังทำงานไว้ใช้แข่งในรอบที่สามอยู่ และท่าทางจะมีไอเดียดีๆ ซะด้วย!


*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./94.md)