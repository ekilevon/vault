##บทที่ 476 : ถ่ายทอดสด?
ผ่านไปครึ่งวัน

คนรับผิดชอบงานรีบเรียกเหล่าผู้มีส่วนเกี่ยวข้องกับรายการเข้าไปรวมกันลับๆ ล่อๆ ในห้องเล็กห้องหนึ่ง พอปิดประตูก็เริ่มประชุมฉุกเฉิน ถ่ายทอด ‘คำสั่ง’ ของประธานเฉินหั่วแก่พวกเขา "ไม่ต้องสนใจคำสั่งแบนแล้ว ถือว่าเอกสารฉบับนั้นไม่มีอยู่!"

ทุกคนต่างต้องตะลึงงัน!

"หือ?"

"นี่...."

"ทำไมกันน่ะ?"

"ไม่ใช่ว่าไม่ให้ถ่ายทอดหรอกเหรอ?"

ฝ่ายผู้รับผิดชอบโบกมือปัด "คำสั่งหัวหน้า พวกเราจะไปเข้าใจได้ยังไง พวกเราทำไปตามนั้นก็พอ เล่นไปตามบทก็ตามๆ ไป!"

หรือว่าเบื้องบนสู้รบกันแล้ว? นโยบายแบนศิลปิน กลับไม่สอดประสานกันทั้งหมด? ภายในเกิดแรงกระเพื่อม? ชั่วขณะนั้น เหล่าทีมงานรายการต่างก็ต้องตระหนก หันมองหน้ากันวูบหนึ่ง พวกเขานึกได้ว่ารองประธานของ SARFT ที่ออกหน้าคนหนึ่งถูกโยกย้ายกะทันหัน หรือว่าการต่อยตีเข้าสู่ช่วงที่เข้มข้นที่สุดแล้ว? CCTV ของพวกเขาอยู่ใต้การกำกับโดยตรงจาก SARFT หัวหน้าสถานีของเขาก็เป็นสมาชิกระดับสูงของ SARFT ด้วย หมายความว่าหัวหน้าสถานีเขาก็มีส่วนด้วย? หรือเขาคิดจะแย่งชิงตำแหน่งนี้? ไม่อย่างนั้นเบื้องบนทำไมถึงได้มีคำสั่งนี้ลงมากัน?

นั่นสินะ!

ใกล้เปลี่ยนฟ้าล่ะสิ!

ทุกคนต่างหวั่นใจ ลงมือทำงานไปตามที่นึกได้ดังนั้น

ชายหนุ่มคนหนึ่งหรี่ตา "งั้นพวกเราก็ควรทำไปตามนี้? จัดการอัดการแข่งขันของจางเย่กับเหยาเจี้ยนไฉอัพโหลดให้ดี? หรือใช้เว็บไซต์เราถ่ายทอดสดออกไป?"

ชายวัยกลายคนอีกคนกล่าวด้วยความกระวนกระวาย "ถ่ายทอดสด? เรามีข้อจำกัดที่จะใช้ถ่ายทอดสด ปกติเราจะเก็บไว้ให้กับผู้เข้าแข่งขันที่เป็นที่นิยมมากนี่ เพราะเราถ่ายทอดสดออกได้แค่ช่วงละทีม เราไม่มีทรัพยากรพอแน่นอน อีกอย่างจางเย่กับเหยาเจี้ยนไฉเป็นหน้าใหม่ ไม่เคยแสดงตลกมาก่อน ไม่ว่ายังไงฉันก็ว่าไม่ดีแน่ ถ้าเกิดทำการถ่ายทอดสด..."

ผู้กำกับงานโบกมือขัด เขาคิดอยู่เงียบๆ ครู่หนึ่งก่อนกัดฟันกล่าว "เหลือช่องถ่ายทอดสดไว้ให้พวกเขา เลขาฯ อันถ่ายทอดคำสั่งท่านประธานมาแล้ว ให้พวกเขาถ่ายทอดสด และต้องทำให้ดี อะไรคือถ่ายทอดให้ดี? แปลว่าเขาต้องการให้พวกเราทำการถ่ายทอดสดยังไงล่ะ!"

คนหนึ่งกล่าว "ได้"

ชายหนุ่มรีบลุกขึ้นกล่าวว่า "งั้นผมรีบไปจัดการก่อนนะ สองคนนั้นน่าจะออกไปหน้าเวทีแล้ว!"

ฝ่ายผู้กำกับงานกล่าว "ให้ไวเลย จำไว้ว่าเรื่องนี้พวกเราไม่กี่คนรู้กันก็พอ อย่าพูดต่อออกไปมาก ถ้าเกิดอะไรไม่คาดคิดขึ้น ฟ้าถล่มลงมายังมีเบื้องบนรับหน้าไว้ให้พวกเรา"

คนทั้งหลายต่างรับคำแข็งขัน "ครับ/ค่ะหัวหน้า!"


……


อีกด้านหนึ่ง

ห้องส่งของกลุ่ม C ในบริเวณที่พักหลังเวที

จางเย่กับเหยาเจี้ยนไฉเปลี่ยนเสื้อผ้ากันเรียบร้อยแล้ว ทั้งสองสวมชุดดำทั้งตัว คนอาศัยเสื้อผ้าม้าอาศัยอาน อีกอย่าง เสื้อผ้าที่สวมใส่ทำให้ดูคล้ายนักแสดงตลกจริงๆ เสื้อของจางเย่เป็นเหล่าเหยาหยิบยืมคนมาให้ ออกจะคับอยู่บ้าง

ในห้องมีผู้เข้าแข่งขันคนอื่นๆ อยู่ด้วย

ช่างแต่งหน้ากำลังแต่งหน้าบางๆ ให้พวกเขาให้ดูดีขึ้นหน้ากล้อง

ทีมงานรายการอีกคนเริ่มอธิบายให้ทุกคนฟัง "หลังขึ้นเวที ไฟตรงหน้ากล้องจะสว่าง คือเริ่มการถ่ายทำแล้ว ทุกคนกรุณาระวังทั้งการพูดและการกระทำ เพราะหลังถ่ายเสร็จจะถูกอัพโหลดบนหน้าเว็บไซต์ ยังมี กรุณาสนใจสัญญาณมือด้วย ถ้าเกิดการถ่ายทำมีปัญหา เราจะได้แจ้งให้พวกคุณทราบ" เขาพูดเสียงดังฟังชัดขณะที่กวาดสายตามองผู้เข้าแข่งขันทุกคน สุดท้ายกวาดตามาถึงจางเย่กับเหยาเจี้ยนไฉ ไม่วายกล่าวราวกับเน้นเฉพาะ "จำได้รึยังครับ?"

จางเย่กล่าว “คุณถามผมเหรอ?”

ชายคนนั้นจึงค่อยจำจางเย่ได้ พลันกระแอมไอ "อะ เอ่อ เป็นอาจารย์จางเย่นี่เอง ไม่ครับ ผมถามคนอื่นๆ น่ะ เรื่องอัดรายการคุณรู้มากกว่าผมอีก" ถึงแม้จางเย่จะติดแบน แต่อยู่ต่อหน้าเขา หลายคนก็ยังไม่กล้าวุ่นวายใส่ อูฐผอมตายใหญ่กว่าม้า อย่าว่าแต่นี่คือท่านเทพองค์หนึ่ง โดนแบนแล้วยังสามารถเพิ่มค่าชื่อเสียงตัวเองได้ขนาดนี้ ในวงการบันเทิงคนที่ทำได้แบบนี้มีแต่จางเย่คนนี้คนเดียวเท่านั้น! ไม่ว่าจะถังต้าจาง หรือพวกดาราผู้เชี่ยวชาญทั้งหลายแหล่เลย ใครจะกล้าสงสัยในตัวจางเย่ ชัดเจนว่าพวกเขาเหล่าคนธรรมดาไม่กล้าหรอก!

ประตูเปิด มีคนเดินเข้ามาตะโกน “กลุ่มต่อไปเตรียมตัว!”

เหยาเจี้ยนไฉลุกขึ้นยืดขยับตัว “พวกเราใช่ไหม?”

เขาคนนั้นพยักหน้า “ใช่ กลุ่มแปด”

จางเย่จิบน้ำ กลั้วในลำคอให้พอชุ่มชื่นสองคำ จากนั้นทดลองออกเสียงด้วยวิธีของตนเอง "อ๊าา ฮาาา ฮ๊าาา!"

ส่วนเหยาเจี้ยนไฉทำการวอร์มเสียงอย่างเป็นมืออาชีพอยู่ข้างๆ

จากนั้น ทั้งสองจึงเดินตามทีมงานไปยังที่นั่งหลังเวที

เหยาเจี้ยนไฉกล่าว "ในเมื่อพวกเราไม่ได้ออกอากาศอยู่แล้ว ทำไมเราไม่เล่นกันสบายๆ หน่อยล่ะ ไม่ได้เล่นตลกมาซะนาน ฉันอยากจะเล่นให้สนุกหน่อย!"

จางเย่ยิ้ม กล่าวว่า "เอาเถอะ คุณอย่าตื่นเต้นล่ะ"

เหยาเจี้ยนไฉหัวเราะ "ลูกพี่ยังจะตื่นเต้นได้เรอะ? ฉันกลัวนายจะพลาดมากกว่า ถึงจะลองซ้อมกันมาแล้วแต่ก็ยังไม่ได้ยินนายเล่นเต็มชุดสักที ลูกพี่เก่งแค่ไหนนายไม่ต้องกังวล ถึงจะเล่นมุกอะไรมาขนาดไหน ฉันก็รับไว้ได้น่า ประสบการณ์หลายปีฝึกมาเพื่อเรื่องนี้เชียวนะ"

จางเย่ยิ้มยินดี "ไม่ต้องโม้แล้วน่า ถึงเวลาค่อยปล่อยของเถอะ ผมยังมีของเล่นให้ปล่อยอีกไม่รู้มากน้อยแค่ไหน คุณก็รู้ ผมน่ะเป็นพวกเล่นหน้างาน"

เหยาเจี้ยนไฉหัวเราะฮ่าๆ "มาๆ ใครกลัวใครกันแน่!"

ทั้งสองคนมีเวลาฝึกฝนไม่ถึงวัน แน่นอนว่าไม่สามารถลงรายละเอียดในการแสดงตั้งแต่ต้นจนจบได้ ด้วยเวลาที่เร่งรัด จางเย่ได้แต่บอกมุกบางส่วนให้กับเหยาเจี้ยนไฉ จากนั้นทั้งสองก็ตกลงกันว่าเวลาไหนจะใช้สีหน้าแบบไหนใช้ท่าทีเช่นไร อื่นๆ ที่เหลือได้แต่ลุ้นเอาตอนเล่นบนเวที โชคดีที่จางเย่กับเหยาเจี้ยนไฉสหายต่างวัยคู่นี้รู้ใจกันดีเหมือนอย่างสหายเก่าแก่ แม้แต่มุกที่ไม่ได้ตกลงกันเหยาเจี้ยนไฉยังตามทัน ทำให้จางเย่ดีใจมากๆ ที่พบนักแสดงที่เข้าคู่กับตนเองได้

บนเวที เสียงหัวเราะยังไม่หยุดลง

ศิษย์ทั้งสองของถังต้าจางกำลังพูดบนเวที

จางเสี่ยว "เพราะฉะนั้นนิทานเรื่องนี้บอกเราว่า ควรหลีกให้ไกลจากรางวัลระดับโลก!"

หลิวหยวน "นั่นก็ต้องหลีก ยังต้องหลีกนายด้วย"

จางเสี่ยว "หลีกหนีฉันไปทำไม?"

หลิวหยวน "เพราะว่านายเอาแต่พูดถึงพ่ออออฉันไง!"

"ฮ่าๆๆๆๆ"

"เหอๆๆ"

เหล่าผู้ชมช่างไว้หน้านัก ยังคงแสดงท่าทีที่ควรเป็นอย่างครบถ้วน

จางเย่เห็นแล้วขนลุกชัน "มีอะไรตลกน่ะ?"

เหยาเจี้ยนไฉสะบัดมือ "ฉันจะไปรู้เรอะ ไม่ได้ฟังตั้งแต่แรกนี่ แต่พอได้ยินสองคนนั้นเล่นกันอยู่เหมือนจะไม่เลวนะ"

จางเย่อึ้งงัน ไม่เลว? แบบนี้เรียกไม่เลว? ตอนที่เขาตัดสินใจจะเล่นตลกคู่เมื่อวาน เขาก็หาข้อมูลเรื่องการเล่นตลกคู่ที่ดีในโลกนี้มาบ้าง พบว่าเหมือนกับในโลกใบเดิมของเขา เป็นการเล่นตลกในงานเลี้ยงซึ่งมีมุกตลก มีระดับที่แตกต่าง มีโครงสร้างของตนเอง แต่ก็ไม่ได้หลุดไปมากกว่านี้ ไม่ได้ดูจะเป็นที่นิยมและตลกอย่างที่จางเย่คิด สำหรับเขานั้น เป็นเหมือนตลกในช่วงก่อนปี 2000 ในโลกของเขา แต่ที่แตกต่างคือในโลกใบเก่านั้น เป็นช่วงปีที่ตลกคู่กำลังอยู่ในช่วงขาลง แต่กับโลกนี้แล้ว ศิลปะตลกคู่ยังเป็นที่นิยมและยินดีเปิดรับในบรรดาคนทั่วไป

ดังนั้นจางเย่จึงนึกสงสัยตั้งแต่เมื่อวานแล้วว่าในโลกใบนี้ เขานับว่านำศิลปะนอกกระแสมาที่นี่ แต่ว่าผู้ฟังจะยอมรับหรือไม่ จางเย่คิดเสมอว่าศิลปะนั้นมีการพัฒนาตัวเองตลอดเวลา จากการสร้างสรรค์ เป็นที่นิยม พัฒนาอย่างรวดเร็วจนถึงคอขวด การค้า การก้าวหน้าจากคอขวด และพัฒนาต่อไป นี่คือสิ่งที่ทุกอย่างต้องเผชิญ เพียงแต่ไม่จำเป็นต้องเป็นลำดับนี้เท่านั้น เช่นเดียวกับการเล่นตลกคู่ แต่ปัญหาคือสถานการณ์ในโลกใบนี้ยังไม่พบกับคอขวดและเข้าสู่ขาลง ถ้าเขานำความเปลี่ยนแปลงมายังวงการนี้เร็วเกินไป ผู้ฟังจะนิยมยินดีหรือไม่นะ?

ต้องลองดูสักตั้ง!

จางเย่จะไม่ได้ใช้มุกทั่วไปตามธรรมเนียมอย่างตลกเซี่ยงเซิงในงานเลี้ยง ถึงจะมีอยู่มากก็ตาม ซึ่งไม่ใช่สไตล์ของจางเย่ เขาเตรียมจะสร้างชื่อในโลกใบนี้ด้วยทางสายอื่นที่แตกต่าง ไม่ได้หวังจะทำสิ่งที่คนอื่นๆ ทำได้ ในทางกลับกัน เขาทำแต่สิ่งที่คนอื่นทำไม่ได้เท่านั้น ถ้าเขาไม่มีความกล้าจะทำอะไรใหม่เช่นนี้ เขาไม่มีทางจะมีชื่อเสียงเหมือนอย่างทุกวันนี้ได้หรอก ที่เขามีสิ่งที่มีในตอนนี้ ล้วนเป็นเพราะเขาทำสิ่งที่ไม่มีใครทำได้มาก่อน!

พวกนายทำได้ฉันก็ทำได้!

แต่ที่ฉันทำได้ พวกนายทำไม่ได้หรอก!

ในเมื่อมีคำตอบแล้ว จางเย่ก็เตรียมใช้การเล่นตลกคู่แบบใหม่ทันที

ป้าบๆๆ

ผู้ชมปรบมือให้ แม้ไม่ล้นหลาม ไม่ได้ถึงขั้นลุกขึ้น แต่ก็ไม่นับว่าน้อย ปฏิกิริยาตอบรับนับว่าใช้ได้อยู่

ได้ยินเสียงกรรมการวิจารณ์

ห้องอัดนี้จุคนได้หลายร้อยที่นั่ง ใหญ่กว่าห้องอัดที่จางเย่ใช้เล่นทอล์คโชว์เสียอีก หน้าเวทีมีคนนั่งกันเต็มเอี๊ยด แถวหน้ามีโต๊ะยาวหนึ่ง นั่งไว้ด้วยกรรมการสามคน

นักแสดงตลกเซี่ยงเซิงอาวุโสซึ่งเป็นกรรมการในครั้งนี้ด้วยกล่าว "พูดได้ไม่เลว เนื้อหาสดใหม่ รูปแบบชัดเจน เหอๆ ฉันไม่มีคำวิจารณ์ดีๆ อะไร แต่ก็ไม่มีปัญหาใหญ่ให้หยิบยก ฉันจะรอดูการแข่งรอบที่สองของพวกเธอ"

กรรมการหญิงซึ่งเป็นผู้จัดงานเลี้ยงกล่าว "เหอๆ ขอเพิ่มอะไรหน่อยนะ ท่อนท้ายอ่อนไปหน่อย สรุปงานได้ไม่ค่อยดีนัก ไม่สามารถเสริมให้กับทั้งเรื่องได้"

ผู้เข้าแข่งขันจางเสี่ยวกล่าว "คุณวิจารณ์ถูกแล้วครับ พวกเราจะพยายามแก้ไข"

กรรมการชายคนสุดท้ายยิ้ม "แต่รวมๆ แล้วนับว่าใช้ได้ล่ะนะ ถ้าตีคะแนน ฉันให้เธอสองคนแปดสิบคะแนน"

จางเสี่ยวกับหลิวหยวนค้อมตัวลง "ขอบคุณท่านกรรมการครับ"

กรรมการหญิงขยับแว่น "เอาล่ะ พวกคุณลงเวทีไปพักก่อนนะ กลุ่มต่อไปเลยค่ะ" พูดจบก็ดูรายชื่อในมือ "ฉันดูชื่อหน่อยนะ...เอ๋?"

จางเย่?

เหยาเจี้ยนไฉ?

กรรมการสามท่านมองหน้ากันไปมา

ขณะนั้น ทีมงานหน้าเวทีคนหนึ่งเดินไปกำชับกับตากล้องหลายประโยค ทั้งยังไปสื่อสารให้ทีมงานคนอื่นๆ ทราบด้วย

ตากล้องและทีมประสานงานตื่นตะลึง!

เขากระซิบกระซาบอย่างรวดเร็ว คล้ายกำลังกำชับงานบางอย่าง

ฉากเล็กๆ ตรงนี้ ผู้เข้าแข่งขันและกรรมการคนอื่นๆ ต่างไม่ได้ให้ความสนใจกันสักคน






*-*-*-*-*-*-*-*-*-*-*-*-*-*-*




[Go To Next Chapter]( ./77.md)