##บทที่ 483 : นี่คือท่านเทพองค์หนึ่ง!
ตกบ่าย

สองโมงกว่า

เป็นช่วงเวลาที่อบอุ่นที่สุดของวัน BMW X5 ของจางเย่อาบไล้แสงตะวันหน้าหนาว ขับรถไปยังเขตที่อยู่อาศัยชั้นสูงกับเหยาเจี้ยนไฉอย่างผ่อนคลาย

"ถึงแล้ว ส่งตรงนี้นะ" จางเย่จอดรถ

เหยาเจี้ยนไฉดึงเขา "อย่าไร้สาระ ขึ้นมาเร็ว"

จางเย่บ่น "กะจะลากผมไปเป็นแพะอีกคน?"

เหยาเจี้ยนไฉหัวเราะ "นายไม่มา พี่สะใภ้นายแม้แต่ประตูก็ไม่เปิดให้ฉันน่ะสิ เร็วเข้า ลูกพี่ลำบาก พี่น้องอย่างนายจะไม่ยอมช่วยหน่อยเหรอ?"

จางเย่จนปัญญา "ผมก็กลัวพี่สะใภ้จะจัดการผมนะ"

เถียงกันอยู่นาน สุดท้ายจางเย่ก็ขึ้นไปกับเหยาเจี้ยนไฉ

ชั้นบน

เหยาเจี้ยนไฉถูมือ ก่อนกดกริ่งประตูอย่างติดจะตื่นเต้น

ไม่นานก็ได้ยินเสียงก้าวเดินมาทางหลังประตู เสียงรองเท้าแตะกระทบพื้นก๊อกแก๊ก จากนั้น ช่องมองลอดก็มืดลง เห็นได้ชัดว่ามีคนแอบมองลอดทางนี้

เหยาเจี้ยนไฉรีบกล่าว "เมียจ๋า ฉันเอง"

หลังประตูไร้ความเคลื่อนไว ช่องมองลอดสว่างอีกครั้ง เหมือนคนเดินจากไป

เหยาเจี้ยนไฉรีบเคาะประตู "เมียจ๋าเปิดประตูเถอะ ให้ฉันเข้าไปก่อนน่า ลูก? ลูกเหรอ? เปิดประตูให้พ่อหน่อย!"

หลังประตูได้ยินเสียงผู้หญิงพูดคุยกันแต่ไม่ทราบเนื้อหาใจความ

เหยาเจี้ยนไฉหยุดเคาะต่อ ได้แต่ถอยออกมา หันไปส่งสัญญาณให้กับจางเย่แทน

จางเย่จนปัญญา ได้แต่เข้าไปเรียกที่หน้าประตู "พี่สะใภ้ ผมจางเย่ครับ มาเยี่ยมคุณพร้อมกับเหล่าเหยา มีผลไม้มาฝากนะครับ"

ผลลัพธ์ต่างจากของเหยาเจี้ยนไฉ ไม่ถึงสองวินาที ประตูก็ส่งเสียงคลิกก่อนเปิดออก ตรงหน้าเป็นหญิงวัยกลางคนร่างท้วม ดูเหมาะสมกับเหยาเจี้ยนไฉ เธอรีบเปิดประตูพร้อมฉีกยิ้มให้ "อาจารย์จางเย่หรอกหรือ! เข้ามาเลยค่ะ"

จางเย่ยิ้ม "พี่สะใภ้สวัสดีครับ ผมรีบร้อนไม่ได้ซื้ออะไรมานัก ได้มาแต่ผลไม้นิดๆ หน่อยๆ กับเบรนโกลด์ที่ผมรับโฆษณาให้" ของเหล่านี้ อู๋ม่อส่งมาให้จางเย่เยอะมาก เขาจึงเก็บเอาไว้ในรถ จะได้มีใช้ตลอดเวลา ในเมื่อเบรนโกลด์มีไว้ให้คนอยู่แล้ว อย่างนั้นนับว่าสะดวกทีเดียว

ฟ่านอี้บ่น "เธอเกรงใจไปแล้ว ต่อไปมาที่บ้านไม่ต้องเอาอะไรมาหรอก เธอเป็นอาจารย์ของมีมี่ ฉันก็ว่าจะไปเยี่ยมเธออยู่ สุดท้ายกลายเป็นเธอมานี่ก่อน"

เหยามี่ออกมาจากห้องตาเป็นประกายกระโดดเข้ามา "อาจารย์จาง!"

จางเย่เปิดปากทักทายเธอ

ฟ่านอี้หาที่ให้จางเย่นั่ง "อาจารย์จางคะ มีมี่เรียนเป็นยังไงบ้าง? วุ่นวายหรือเปล่าที่มหา'ลัย?"

"ไม่เลยครับ เหยามี่เป็นเด็กเอาจริงเอาจังมาก ใฝ่รู้ใฝ่เรียน มีอะไรไม่เข้าใจจะรีบถาม และชอบลงลึกในเรื่องราว ถือว่าดีมากครับ" จางเย่ตอบอย่างสุภาพ

ฟ่านอี้รินน้ำให้เขา จากนั้นชงชา หัวเราะคิก "เด็กคนนี้ไม่ค่อยเชื่อฟังนัก อยู่ที่โรงเรียนก็ช่วยเอาใจใส่หน่อยนะคะ ลงโทษเธอได้ตามสะดวก ไม่ต้องเกรงใจค่ะ"

เหยามี่ทนไม่ไหว กล่าวแทรก "แม่ หนูเป็นนักศึกษาแล้วนะ ทำไมพูดเหมือนหนูยังเป็นเด็กอยู่ล่ะ อีกอย่าง อยู่มหา’ลัยหนูเชื่อฟังมากนะ ไม่เคยโดดคาบอาจารย์จางสักหน่อย"

ฟ่านอี้กล่าวขัด "แต่โดดคาบอื่นล่ะสิ?"

ทั้งสามคนคุยกันถูกคอสนุกสนาน

เหยาเจี้ยนไฉโดนแขวนไว้ด้านข้าง กระแอมแล้วกระแอมเล่า นอกจากจางเย่มองมาคราหนึ่งแล้ว สองแม่ลูกไม่ได้สนใจเขาเลย

จางเย่เห็นดังนั้นก็ทราบว่าความจริงอีกฝ่ายกำลังหาทางลง ท่าทางฟ่านอี้จะทราบแล้วว่าคราวนี้จัดการเหล่าเหยาผิดไป จึงกล่าว "พี่สะใภ้ เรื่องก่อนหน้านี้ ผมเป็นประกันให้เหล่าเหยาได้ ไม่มีอะไรเกี่ยวกับเขาจริงๆ คุณเห็นแก่หน้าผม อย่าลงโทษเขาเลยนะครับ"

เหยาเจี้ยนไฉแทรก "ใช่ๆ ไม่มีจริงๆ ฉันกล้าสาบานกับฟ้าเลย!"

ฟ่านอี้มองเหยาเจี้ยนไฉ แค่นเสียงครั้งหนึ่ง ก่อนหันหน้ากลับมายิ้มให้จางเย่อีกครั้ง กล่าวว่า "อาจารย์จาง วันนี้คุณมา ฉันไว้หน้าคุณ ไม่อย่างนั้นฉันไม่ยอมให้ตาแก่นี่เหยียบเข้าบ้านหรอก ที่เขาพูดน่ะฉันไม่เชื่อสักนิด แต่ถ้าคุณว่า...ฉันเชื่อ"

เหยาเจี้ยนไฉกล่าว "ใช่ๆ ครูบาอาจารย์ไม่โกหกใคร"

ฟ่านอี้ไม่สนใจเขา กล่าวว่า "สองวันนี้เขาไปอยู่บ้านคุณเหรอคะ? รบกวนคุณแล้ว ขอโทษด้วยนะคะ"

จางเย่ยิ้มกล่าว "จะเกรงใจทำไมกัน ไม่เป็นไรครับ"

ฟ่านอี้หันมองเหล่าเหยา "นั่งสิ ยืนทำซากอะไร"

เหยาเจี้ยนไฉรับคำครั้งหนึ่ง นั่งลงโซฟาด้วยสีหน้ายิ้มแย้มเบิกบาน หัวเราะฮ่าๆ รินชาให้ตัวเองดื่ม อึกๆ รู้ตัวว่ารอดแล้ว

ความจริงเหยามี่ไม่ได้โกรธอะไร เมื่อกี้แค่เล่นตามแม่ขานรับตามๆ ไปเท่านั้น ตอนนี้แม่สีหน้าผ่อนคลาย จึงได้หัวเราะคิกคักเข้ามากอดแขนพ่อไว้ "พ่อ หนูดูที่่ถ่ายทอดสดในเน็ตแล้ว วันนี้พ่อกับอาจารย์จางเล่นเซี่ยงเซิงได้สุดยอดมาก! ขำกลิ้งเลยค่ะ!"

เหยาเจี้ยนไฉได้ทีโม้ "แน่นอนอยู่แล้ว พ่อเธอน่ะเป็นใครกัน เป็นตลกมืออาชีพเชียวนะ เล่นตลกมาตั้งนาน ถึงจะเลิกเล่นไปพักใหญ่ แต่พอมีความสามารถน่า!"

ฟ่านอี้เหน็บ "โม้อะไรของคุณ อาจารย์จางแบกคุณไว้หรอก"

เหยาเจี้ยนไฉหัวเราะ "นั่นก็ใช่ น้องชายฉันคนนี้มีพรสวรรค์ มุกตลกสิบกว่ามุกที่เล่นจนจบนั่นน่ะไร้ที่ติ!"

จางเย่เย้า "พี่สะใภ้ วันนี้ที่ผมมาก็เพื่อแบกท่อนไม้มารับโทษนี่แหละ มุกที่แกล้งพี่สะใภ้คือล้อเล่น อย่าว่าผมเลยนะครับ"

ฟ่านอี้ยิ้มน้อยๆ "คิดว่าพี่สะใภ้ใจแคบขนาดนั้นเชียว? ช่างมันเถอะ เมื่อก่อนเฒ่าเหยาเป็นนักแสดงเซี่ยงเซิง สำหรับคนในครอบครัวนักแสดงน่ะ หากล้อเล่นกันสักหน่อยไม่ได้ อย่างนั้นยังจะทำอะไรได้อีกกัน ท่อนที่ ‘นงคราญชราแล้วยังเจ้าอารมณ์’ นั่นน่ะฉันเองก็ขำเหมือนกัน"

เหยามี่สอด "ตอนนั้นหนูก็ขำแทบตาย! ฮ่าๆๆ!"

เหยาเจี้ยนไฉเสริม "จางน้อย พี่สะใภ้นายใจกว้างไหมล่ะ?"

จางเย่ยกนิ้วโป้งให้ "กว้างมาก!"

ฟ่านอี้มองค้อนเหล่าเหยาวงหนึ่ง "คุณอย่าจุ้นสิ รอให้อาจารย์จางกลับก่อนเถอะ ฉันจะจัดการคุณแน่"

"น้องชาย อย่างนั้นวันนี้ไม่ต้องรีบกลับนะ" เหยาเจี้ยนไฉหัวเราะ "เย็นนี้อยู่กินข้าวด้วยกันสิ ลองชิมฝีมือเมียฉันหน่อย ก่อนหน้านี้เมียฉันรบเร้าให้พานายมากินข้าว นายดันยุ่ง ฉันก็ยุ่ง ไม่ว่างตรงกันสักที วันนี้เราสองคนว่างแล้ว งานการอะไรก็ไม่มี อย่างนั้นมากินข้าวกันเถอะ จะได้นั่งดื่มกันสบายๆ เชิญนายมานี่ไม่ง่ายเลยแฮะ"

ฟ่านอี้เชื้อเชิญด้วยอีกคน "ใช่ เดี๋ยวสักพักฉันจะไปซื้อกับข้าวพอดี"

จางเย่ก็ไม่เกรงใจ "ดีเลยครับ งั้นวันนี้ผมมีลาภปากแล้ว"

ต่อจากนั้นทั้งสี่ก็คุยกันหัวเราะร่าเริง

เห็นได้ชัดว่า ฟ่านอี้ให้การยกย่องจางเย่อย่างยิ่ง หนึ่งเพราะจางเย่เป็นอาจารย์ของเป่ยต้า ซึ่งให้การดูแลเหยามี่ที่มหาวิทยาลัยได้ไม่มากก็น้อย สองคือจางเย่กับเหล่าเหยานั้นแสดงตลกเซี่ยงเซิงได้ยอดเยี่ยมจนเธอรู้สึกนับถือกลายๆ สามคือเหยาเจี้ยนไฉมีเพื่อนเลวไม่น้อย จึงมีไม่กี่คนที่จะเป็นเพื่อนแท้ ซึ่งจางเย่คือหนึ่งในนั้น ดังนั้นฟ่านอี้จึงเห็นจางเย่เป็นคนสำคัญ ไม่นานนักก็ออกไปซื้อและกลับมา พร้อมวัตถุดิบและกับข้าวมาเตรียมทำมื้อเย็น ดูเหมือนจะเป็นมื้อใหญ่ ทำอาหารมาแปดเก้าจาน

อีกด้าน

จางเย่กับเหยาเจี้ยนไฉเริ่มยุ่งรับสายกันไม่น้อยเลย


……


แม่โทรมา

"ลูก"

"แม่ ฟังตลกผมหรือยัง?"

"แหงล่ะ ฟังแล้ว! พ่อเธอถึงกับตบขาร้องชม! น้องเธอตอนเที่ยงก็มาขลุกที่บ้านเรา ชมเธอกันจนขึ้นฟ้า ใช้ได้ ไม่ทำให้แม่ต้องขายหน้า!"

"แน่นอน ผมเหรอจะทำแม่ขายหน้า"

"รอบต่อไปจะพูดอะไร?"

"ยังไม่คิดเลย เดี๋ยวค่อยลองนึกๆ ดู"


……


หัวหน้าเก่าหูเฟย

"เหอๆ จางน้อย"

"หัวหน้า"

"ฉันเพิ่งรู้ว่าเธอเล่นเซี่ยงเซิงได้!"

"เฮ้อ มั่วๆ ไปน่ะครับ"

"เธอมั่วๆ ไป อย่างนั้นทั้งโลกก็มีคนเล่นเป็นไม่กี่คนสิ ตอนแรกฉันยังนึกว่าเธอเป็นมือใหม่ ไม่คิดว่าไอ้หนูอย่างเธอจะเป็นมืออาชีพยิ่งกว่ามืออาชีพซะอีก!"


……


พี่ดาบยักษ์ฟ่านอิงอวิ๋น

"อาจารย์จาง โชคดีไม่น้อยเลยนะ CCTV ยอมถ่ายทอดสดคุณด้วย?"

"จะว่าไปก็โชคดีจริงๆ ครับ"

"ฉันว่าคราวนี้คุณก่อลมก่อฝนในโลกตลกเซี่ยงเซิงแล้วล่ะ! ฉันสนับสนุนคุณนะ! รบกับพวกมันเลย! ดาบยักษ์ของฉันไม่ได้ดื่มเลือดมานานแล้ว!"

"..เอ่อ"


……


สหายทักทายเข้ามาไม่น้อย

มีทั้งความปรารถนาดี แสดงความยินดี ตกตะลึง หรืออยากเห็นใต้หล้าวุ่นวาย ทุกคนล้วนแตกต่างกันไป ทว่าจุดร่วมกันคือสนับสนุนตัวจางเย่ ทั้งยังให้การวิจารณ์ตลกคู่ของจางเย่ไว้อย่างสูง กลายเป็นถูกความสามารถของจางเย่ชักจูงอีกครั้งหนึ่ง!

หลายวันก่อนตอนที่มีคำสั่งแบนออกมา ทุกคนเชื่อว่าจางเย่ไม่มีทางฟื้นตัวกลับมาได้อีก ไม่มีทางอยู่ในวงการบันเทิงต่อไปได้ ได้แต่เปลี่ยนงานไปทำอย่างอื่น แต่ใครจะทราบว่าแค่ไม่กี่วัน จางเย่จะจัดการเปิดเส้นทางออกมาเล่นตลกเซี่ยงเซิงได้อย่างที่ไม่มีใครคาดคิดแม้จะโดนแบนอยู่ก็ตาม น่าตกตะลึงสุดๆ!

ค่าชื่อเสียงเพิ่มขึ้นทุกวัน!

นี่ยังจะเรียกว่าแบนอีกหรือ? ทำไมเขายิ่งมายิ่งร้ายกาจล่ะ?

หลายคนได้แต่หัวเราะ ท่านเทพเป็นอย่างไร? นี่แหละคือท่านเทพ! บุคคลที่ไม่มีทางทำความเข้าใจหรือคาดเดาได้ด้วยความคิดแบบทั่วไป!






*-*-*-*-*-*-*-*-*-*-*-*-*-*-*-*





[Go To Next Chapter]( ./84.md)