##บทที่ 459 : คำสั่งห้ามที่เคร่งครัดที่สุดในประวัติศาสตร์!
เช้าวันต่อมา

เป็นเวลาเช้าตรู่

จางเย่นอนอยู่ชั้นหนึ่งถูกคนเขย่า ข้างหูเป็นเสียงไร้ชีวิตชีวาของเฉินเฉินตัวน้อย "จางเย่ หนูหิวแล้ว ซื้อข้าวเช้าให้หน่อย"

จางเย่พลิกตัว "อย่ายุ่งน่า ขอนอนต่ออีกหน่อยสิ"

เฉินเฉินผลักเขา "จางเย่ จางเย่ ลุกขึ้นนะ"

เมื่อวานจางเย่งีบไปตลอดบ่าย พอตกดึกเมื่อคืนจึงไม่ง่วงนัก เพิ่งจะมาง่วงได้ตอนตีสามนี่เอง เหลือบมองออกไปนอกหน้าต่างฟ้ายังไม่ทันสาง เขาจะตื่นไหวได้อย่างไร สุดท้ายซุกหัวเข้าใต้ผ้าห่มอีกรอบ กล่าวอย่างอ่อนระโหยโรยแรง "ปล่อยอานอนอีกสักชั่วโมงน่า เธอทำกับข้าวเป็นไม่ใช่เหรอ ไม่งั้นก็ลงไปซื้ออะไรกินข้างล่างสิ"

เฉินเฉินหน้าง้ำ "หนูไม่มีเงิน"

จางเย่เบะปาก ยื่นมือไปควานหากระเป๋าเงินของตนส่งให้ยัยหนูน้อย "อ่ะ เอ้อ ซื้อให้อาด้วยสิ อยากกินตับผัดกับหมั่นโถวครึ่งโหล"

พ้นเทศกาลตรุษจีน เหล่าแผงขายของต่างกลับมาเปิดร้านค้ากันหมด

เฉินเฉินขัดเคือง "ป้ากลับมา หนูจะฟ้องป้า!"

จางเย่แค่นเสียงในลำคออย่างไม่สนใจ เอาแต่จะนอนต่อไป

ประตูข้างนอกมีเสียงดังขึ้น เฉินเฉินตัวน้อยสาวเท้าเล็กๆ ออกไปอย่างไม่พอใจ

หลังจากโดนเด็กทำเสียงรบกวนใส่ จางเย่กลับไม่ง่วงเท่าไรแล้ว พลิกตัวไปมากว่าจะลุกจากเตียงขึ้นนั่งในที่สุด

ผ่านไปราวยี่สิบนาที มีเสียงประตูข้างนอกเปิดออก จางเย่หิวพอดี จึงลงจากเตียงทั้งชุดนอน สวมรองเท้าแตะเดิน "กลับมาแล้ว? ซื้อตับผัดมาไหม?"

ไม่มีคนตอบ

ผ่านไปไม่กี่วินาทีถึงมีคนเข้ามาคนหนึ่ง!

จางเย่มอง "ไอ้หยา! กลับมาแล้วเหรอ?"

เหราอ้ายหมิ่นกลับมาถึงบ้านแล้วเรียบร้อย ก่อนเขาจะมองเห็นเฉินเฉินตัวน้อยยืนหน้างออยู่ในห้องนั่งเล่น เพิ่งจะวางอาหารเช้าที่เธอซื้อลงบนโต๊ะ ท่าทางคงเจอเหราอ้ายหมิ่นหลังซื้ออาหารเช้าเสร็จจึงได้กลับมาพร้อมกัน

เหราอ้ายหมิ่นดูไม่เป็นมิตรสุดๆ ไม่พูดพล่ามทำเพลงอะไรก็คว้าเข้าที่ไหล่ของจางเย่ "ไอ้เด็กเว*นี่! ฉันบอกให้แกดูเฉินเฉินเผื่อไปเจอเรื่องเจอราวอะไรไง! ไอ้เด็กบัดซบนี่! ถึงกับให้เฉินเฉินทำกับข้าวซื้ออาหารเช้าให้แก? แกสองคนใครดูใครกันแน่?"

จางเย่แหกปากร้อง "โอ๊ยๆๆๆ! เจ็บๆๆๆ!"

เหราอ้ายหมิ่นตำหนิ "ยังจะกล้าทำตัวเป็นนายใหญ่อีกนะแกน่ะ!"

"ผมเปล่านะ" จางเย่แถ "ก็แค่ช่วยฝึกให้เฉินเฉินดูแลตัวเองได้ ไอ้หยา ลงมือเบาๆ หน่อยสิพี่สาว ร่างกายผมเพิ่งหายจากไข้นะ มาจับผมแบบนี้ ผมเป็นลมเป็นแล้งไปจะว่ายังไง ถ้าเกิดเป็นอะไรไป เรียกรถพยาบาลพาผมไปโรงพยาบาลด้วย"

เหราอ้ายหมิ่นจัดการเขารอบหนึ่งถึงได้ยอมปล่อย

ด้านนอก

ทั้งสามนั่งลงกินข้าว

เฉินเฉินนั่งลงกินน้ำเต้าหู้พลางบ่นเหมือนเป็นผู้ใหญ่ "ป้าคะ ถ้าไม่อยู่บ้าน ไม่ต้องให้จางเย่มาเฝ้าหนูแล้วนะ หนูทำเองได้ หมอนี่มา หนูก็ต้องมาดูแลเขาอีก"

จางเย่หน้าหนาขนาดไหน ไม่มีแดงเลยสักนิด เห็นว่าเฉินเฉินตัวน้อยซื้อตับผัดกับหมั่นโถวมาให้เขาจริงๆ เขาก็ยื่นหมั่นโถวส่งให้เธอ "อย่าโกรธน่า มา ให้กินลูกหนึ่ง"

เฉินเฉินกล่าว "ไม่กิน"

จางเย่ต่อรอง "งั้นเอาปาท่องโก๋ให้ฉันชิ้นหนึ่งสิ"

เฉินเฉินไม่มองเขาเสียด้วยซ้ำ "ไม่ให้ นี่ของหนูนะ"

จางเย่กล่าว "ดูสิๆ ใจแคบไม่พอ ยังจะขี้โมโหอีกแน่ะ" ก่อนกระพริบตาปริบๆ "เราทำตามเดิม ดีไหม?"

เฉินเฉินหันมามองค้อนเขา "เอาจริง?"

จางเย่พยักหน้า "จริงสิ"

เฉินเฉินรับคำ "ตกลงแล้วนะ" ก่อนส่งปาท่องโก๋ให้เขาชิ้นหนึ่ง

จางเย่ยิ้มรับมา จากนั้นส่งหมั่นโถวตัวเองให้เฉินเฉินไปสองลูก "กินเนื้อเยอะๆ จะได้โตไวๆ" ทั้งสองบรรลุข้อตกลงกันเงียบๆ ความสัมพันธ์กลายเป็นดีดังเดิม

เหราอ้ายหมิ่นมองมาทางพวกเขา "ข้อตกลงเดิมอะไร?"

จางเย่รีบกล่าว "ไม่มีอะไรๆ เอ้อ เมื่อคืนคุณไปไหนมา?"

เหราอ้ายหมิ่นซื้ออาหารเช้ามาให้ตัวเองแล้วเช่นกัน กินเต้าหูพลางตอบคำถาม "ไปย้ายเฉินเฉินเข้าทะเบียนบ้านของฉันอีกแห่งหนึ่ง"

"รอบที่แล้วไม่เสร็จเหรอ?"

"ที่นี่ใช้เพื่อการค้าด้วย ทำทะเบียนถาวรไม่ได้"

"อ้อ แบบนี้เอง"

"กินข้าวเธอไปเถอะ ยุ่งเรื่องอื่นจริง"

"เอ่อ ผมก็แค่ถามๆ ดูแค่นั้นเอง"

พอพูดกันจบ จางเย่ก็พบว่าหมั่นโถวตัวเองหายไปลูกหนึ่ง พอมองหาจึงพบว่าเฉินเฉินที่กินหมั่นโถวสองลูกของตัวเองหมดไปแล้วนั้น กลับมาขโมยหมั่นโถวในถ้วยของเขาไปลูกหนึ่ง กำลังรีบยัดเข้าปากของตนเองตุ้ยๆ จางเย่เห็นก็รีบคว้า "เฮ้ย กินไปสองลูกแล้ว เธอยังจะเอาของฉันไปอีกเรอะ!"

เฉินเฉินหลบ รีบยัดใส่ปาก

จางเย่พูดไม่ออก "ยัยเด็กตะกละนี่!"

เฉินเฉินกินหมดแล้ว ดวงตาพราวระยับจับจ้องที่ถ้วยของจางเย่ "เอามาอีกลูก"

จางเย่ยกถ้วยกันไว้ "อย่าแม้แต่จะคิด!"

เฉินเฉิน "จางเย่ หนูจะเอาอีกลูก"

จางเย่ยิ้ม "หมั่นโถวอร่อยล่ะสิ? ไม่ให้!"

เฉินเฉินเข้ายื้อแย้ง จางเย่ปัดป้อง หนึ่งใหญ่หนึ่งเล็กวุ่นวายกันอีกรอบ

เหราอ้ายหมิ่นมองทั้งสองคน ก่อนเอาตะเกียบเคาะหัวทั้งสองคนละที "อยู่นิ่งๆ เลยนะ กินข้าวยังจะซนอีก กินไม่พูดนอนไม่คุย ไม่รู้จักเหรอ?"

ทั้งสองจึงได้สงบลงบ้าง

หลังอาหาร เหราอ้ายหมิ่นนั่งเอนกายอยู่ที่โซฟา สอนเฉินเฉินทำการบ้าน จากนั้นจึงกวักมือเรียกจางเย่ ตะโกนให้เขาเข้ามา

"มีอะไร?" จางเย่ถาม

เหราอ้ายหมิ่นถามเขา "หายดีแล้วเหรอ?"

จางเย่คิดว่าเธอเป็นห่วงตนเอง รีบตอบว่า "หายแล้ว แผลก็หายแล้ว แผลเป็นก็จางแล้ว ขอบคุณมากคุณน้าเจ้าของห้อง ไม่สบายคราวนี้ต้องรบกวนคุณแล้ว"

เหราอ้ายหมิ่นพยักหน้า "ไอ้หนูเธอรู้ก็ดีแล้ว ที่บ้านไม่ได้กวาดมาหลายวัน ผ้าก็กองไว้เต็มหมด เธอไปจัดการสิ"

จางเย่อุธรณ์ "ไหงงั้น"

เหราอ้ายหมิ่นมองเขา "ครั้งก่อนก็บอกแล้วนี่ คิดว่าฉันดูแลเธอเปล่าๆ รึไง ไปเร็ว ล้างจาน เช็ดกระจก ซักผ้าด้วย ฉันยุ่งมาทั้งวันยังไม่ได้นอนเลย ตอนเที่ยงตื่นแล้วฉันจะดูว่าเป็นยังไงบ้าง ถ้าทำได้ไม่เลวจะให้เธออยู่กินข้าวด้วย"

จางเย่ยังต่อรองนี่นั่น "งั้นคุณบอกก่อนว่าจะทำอะไร ถ้าผัดผักผมไม่ทำ ผมจะกินหมูน้ำแดง ซุปกระดูกหมู เนื้อวัวราดซอส คุณบอกผมมาก่อน"

เหราอ้ายหมิ่นจ้องเขม็ง "กล้าต่อรองกับฉันเรอะไอ้หนู? อย่ามาพูดจาไร้สาระ รีบไปออกแรงให้ฉันซะ ไม่งั้นแม้แต่ผักก็ไม่มีให้กิน!" พูดจบ ตัวเธอก็เดินขึ้นไปชั้นบน วันนี้เธอสวมกางเกงบางๆ ตัวหนึ่ง ไม่ทราบด้านในยังสวมกางเกงทับอีกหรือไม่ แต่ก็ขับเน้นต้นขาเต่งตึงคับแน่น ระหว่างที่เดินขึ้นไปข้างบน ยิ่งดูเซ็กซี่ขึ้นไปอีก ก้นงามงอนไหวไปมา

จางเย่ชมดูจนตาพร่าพราย เหลียวซ้ายแลขวาไปรอบห้อง ได้แต่ไปทำงานบ้าน ความจริงคุณน้าเจ้าของห้องก็พูดเกินไป ไม่ร้ายแรงอะไรขนาดนั้น กระจกสะอาด เช็ดสักหน่อยก็เรียบร้อย เสื้อผ้ามีค้างไว้แค่สองตัว โยนเข้าเครื่องซักรอบเดียวก็พอ จางเย่ไม่นึกสนใจอีก ออกมาดูโทรทัศน์ไปพลางๆ

ราวสิบโมงกว่า

เหราอ้ายหมิ่นตื่นแล้วก็ลงบันไดลงมาเข้าครัว เริ่มเตรียมเนื้อปรุงกับข้าว

จางเย่เห็นวัตถุดิบก็ทราบว่าเป็นหมูน้ำแดงกับซุปกระดูกหมู แค่เห็นก็น้ำลายไหลตามสัญชาตญาณ คุณเหราปากคมแต่ใจอ่อนเป็นเต้าหู้ ปากบอกว่าไม่สนใจนั่นนี่ สุดท้ายก็ยังทำกับข้าวที่จางเย่ชอบกิน!

กุลสตรี!

นอกจากปากร้ายไปหน่อยแล้ว นับว่าไม่มีข้อเสียจริงๆ!

จางเย่เข้าไปในครัว คิดจะหาเศษหาเลย สุดท้ายหลังเสียงร้องดังขึ้นสองครั้ง เขาก็โดนเหราอ้ายหมิ่นไล่ออกมา เอ่อ ปากร้ายแล้วมือก็หนักด้วยแฮะ จางเย่ไม่มีทางเลือก ได้แต่ไปยังห้องหนังสือ ช่วยสอนการบ้านเด็กน้อย


……


ตกบ่าย

จางเย่ซึ่งกินอิ่มเต็มคราบกลับมาจากบ้านเหราอ้ายหมิ่นแล้ว เดินสองก้าวก็มาถึงห้องตัวเอง นั่งลงบนเก้าอี้ เอนกายลูบท้อง กินอิ่มมากทีเดียว

จริงสิ เห็นว่าวันนี้ SARFT จะประกาศกฎใหม่ออกมานี่ ไม่รู้เป็นไงบ้าง เข้าไปดูในเน็ตดีกว่า พอเข้าเวยป๋อ จางเย่ก็รู้สึกว่าบรรยากาศในโลกออนไลน์วันนี้ดูแปลกไปบ้าง บอกไม่ถูกว่าตรงไหน แต่ก็มีความรู้สึกเช่นนี้ จางเย่ใจกระตุกวูบ รีบเปิดเข้าไปดูในเวยป๋อ เห็นแต่อะไร SARFT เอย แบนเอยอะไรราวๆ นี้ เขาทราบว่ามีเรื่องใหญ่แล้ว!

แน่นอน จางเย่หาประกาศของ SARFT ที่เพิ่งออกมาเมื่อไม่กี่นาทีก่อนพบ ประกาศในเวยป๋อมีคนทำชื่อเน้นไว้ ทุกชื่อล้วนสั่นสะท้านขวัญ!

ในเอกสารมีใจความว่า :

ประกาศฉบับที่ 43 คณะกรรมการคัดกรองสื่อสาธารณะ

‘ประกาศว่าด้วยการกวดขันการผลิต เผยแพร่ และจัดการสื่อวิทยุ โทรทัศน์ และออนไลน์’

ในช่วงที่ผ่านมา ทั้งเหล่าดารา นักแสดง ผู้กำกับ และนักเขียน ถูกสอบสวนและลงโทษเรื่องกิจกรรมผิดกฎหมายทั้งการใช้ยาเสพติด โสเภณี และชู้สาว ซื่งเป็นพฤติกรรมที่ขัดต่อกฎหมายบ้านเมือง สร้างความเสื่อมเสียต่อสังคม โดยเฉพาะผู้กระทำเป็นบุคคลสาธารณะ ทำลายภาพลักษณ์ของวงการ สร้างผลกระทบอันเลวร้ายต่อวัยรุ่นเยาวชน สร้างสภาวะแวดล้อมอันไม่เหมาะสมต่อการเจริญเติบโตของเด็กอย่างสมบูรณ์แข็งแรง ด้วยสื่อวิทยุ โทรทัศน์ และภาพยนตร์มีส่วนสำคัญต่อความก้าวหน้าของสังคมและนำพาความเข้มแข็งของระบอบสังคมนิยม ทางหน่วยงานได้เน้นย้ำเสมอว่าผู้ทำงานเกี่ยวข้องกับสื่อควรประพฤติตนในระเบียบและกระทำตามกฎหมาย รักษาความเชื่อในระบบสังคมนิยม เว้นห่างจากความต่ำช้า และสร้างความบริสุทธิ์ให้กับสังคม แพร่กระจายแนวคิดในเชิงบวกผ่านทางผลงานและภาพลักษณ์ เพื่อรักษาความใสสะอาดให้กับวิทยุ โทรทัศน์ ภาพยนตร์ และโลกอินเทอร์เน็ต ข้อเรียกร้องต่อไปนี้จึงถูกจัดทำขึ้น

หนึ่ง ผู้มีส่วนเกี่ยวข้องกับการเผยแพร่สื่อวิทยุและโทรทัศน์ ไม่ว่าในระดับใด ต้องดำรงอยู่ในศีลธรรมอันดี ไม่เกี่ยวข้องกับยาเสพติด การค้าประเวณี และการกระทำอันผิดกฎหมายอาชญากรรมใดๆ และไม่ให้ผู้มีส่วนเกี่ยวข้องกับเรื่องเหล่านี้เข้ามามีส่วนเกี่ยวข้องกับการผลิตรายการโทรทัศน์ วิทยุใดเป็นอันขาด ผู้มีส่วนเกี่ยวข้องต้องถูกเพิกถอนการแสดงตัวในภาพยนตร์ โทรทัศน์ วิทยุ และรายการใดๆ เป็นการชั่วคราว

2…

3…

4…

5…

ประกาศทั้งหมดห้าหัวข้อ!

หลังตัวหนังสือเหล่านี้ ยังมีรายชื่อผู้เกี่ยวข้องตามมาด้วย :

เฉินหง

ซุนเฉียนอี

หลีเฉียง

จ้าวเหยว

บลาๆๆ

ท้ายที่สุด ยังมีอีกสองชื่อที่จางเย่ไม่คาดคิดมาก่อน

จางเย่

เหยาเจี้ยนไฉ

รวมทั้งหมดยี่สิบเก้ารายชื่อ!

จึงเรียนมาเพื่อทราบ!

สำนักงานคณะกรรมการควบคุมกิจการสื่อโฆษณาและข่าวสาร!




*-*-*-*-*-*-*-*-*-*-*-*-*-*-*-*




[Go To Next Chapter]( ./60.md)