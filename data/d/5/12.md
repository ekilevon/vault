##บทที่ 412 : จางเย่เจ็บตัวแล้ว!
ตกบ่าย

ที่บ้าน

กินข้าวอิ่มแล้ว จางเย่จึงกล่าว "พ่อ แม่ อาหญิง พี่ ผมออกไปก่อนนะ บ่ายนี้ยังมีเรื่องต้องทำอีก ตอนเย็นอาจจะไม่กลับบ้านนะ"

แม่ขมวดคิ้ว "ยังจะออกไปวุ่นวายอะไรอีก?"

อาหญิงกล่าว "ปีใหม่ อยู่ที่บ้านเถอะนะ"

"เพิ่งกลับมาก็จะออกไปอีกแล้ว?" จางส่วงบ่น

จางเย่กล่าว "รอบนี้ที่ผมออกมาปลอดภัยแบบนี้ได้ เพราะเพื่อนๆ ช่วยกันทั้งนั้น มีคนใช้เส้นใช้สายไม่น้อย ยังไงก็ต้องไปขอบคุณพวกเขา เพื่อช่วยผมต้องลำบากตั้งเท่าไร ถ้าไม่ไปขอบคุณต่อหน้า งั้นก็นับว่าไม่เหมาะสมแล้วจริงไหมครับ? โทรไปน่ะถือว่าไม่จริงใจ ผมถึงต้องออกไป กว่าจะเสร็จไม่เย็นๆ ก็ค่ำมืดไปแล้ว ผมก็ไม่แน่ใจเหมือนกัน"

พ่อพยักหน้า "ถูกต้อง ขอบคุณเขาดีๆ ล่ะ จริงสิ ที่บ้านมีของขวัญอยู่ไม่น้อย เอาไปสักหน่อยสิ จะได้ไม่ต้องไปซื้อข้างนอก"

แม่ได้ยินดังนั้นก็ไม่ว่าอะไรอีก "ขับรถช้าๆ หน่อยล่ะ"

"รถผมยังอยู่ที่ CCTV ไว้ค่อยให้เพื่อนช่วยขับกลับมาให้ ถ้างั้นผมนั่งแท็กซี่ไปนะครับ"
จางเย่เลือกของขวัญไปบางชิ้นก่อนลงบันไดจากไป


……


ในอินเทอร์เน็ต

ข่าวหลุดออกมาเต็มไปหมด

"ฮ่าๆ ข่าวล่ามาแรง อาจารย์จางเย่ออกมาจากโรงพักแล้ว เห็นว่าถึงบ้านปลอดภัยไร้เรืื่องราว ไม่เป็นอะไรแล้ว!"

"จริงเหรอ?"

"จริงสิ พวกคนที่ไปมอบตัวที่โรงพักแยกย้ายกันหมดแล้ว"

"อาจารย์จางเส้นสายดีจริงๆ!"

"แหงล่ะ เป็นดาราระดับอาจารย์จาง จะไม่มีเส้นสายสักหน่อยได้เหรอ อย่างน้อยๆ ก็มีเส้นสายมากกว่าไอ้อีอันอ๊กนั่นแน่ๆ คนนอกน่ะ บางทีก็ไม่ได้ดีอย่างคนใกล้ชิดหรอกนะ"

"ออกมาได้ก็ดีแล้ว วงการบันเทิงขาดก้อนอุจจาระทั้งเหม็นทั้งแข็งอย่างอาจารย์จางเย่ไม่ได้หรอกนะ! ไม่งั้นจะไปมีความหมายอะไรได้?"

"ข้อนี้พูดได้ถูกต้อง!"

"ก็ไม่ควรจับจางเย่ไปตั้งแต่แรกสิ!"

"ป่านนี้ไอ้อีอันอ๊กนั่นโกรธจนหน้าเขียวแล้วมั้ง!"

"ฉันมีอีกข่าวหนึ่ง เมื่อครึ่งชั่วโมงก่อน อาจารย์จางทะลุเข้าทำเนียบคนดังระดับ C ไปเรียบร้อยแน่ะ! ด่าคนตีคนจนได้เข้าระดับ C เชียวเว้ย!"

"ฮ่าๆ สุดยอด!"

"จางเย่จงเจริญ!"

"คนดีต้องได้ดีสินะ"

"พวกเราทั้งบ้านสนับสนุนจางเย่! เราชอบดาราคนจริงแบบนี้!"

"จริงที่สุด ดาราบางคนน่ะ ขึ้นเวทีอย่างหนึ่งลงเวทีอีกอย่างหนึ่ง โคตรจอมปลอม! มีแต่อาจารย์จางเย่ที่ตลกสุดๆ ถูกใจฉันเป็นบ้า!"

"ยินดีด้วยอาจารย์จาง!"

"ทีมงานคนรักชาติขอแสดงความยินดี!"

"จางเย่เข้าทำเนียบระดับ C นับว่าสมน้ำสมเนื้อที่สุดแล้ว!"

"ใครบอกกันว่าต้องมีแต่ร้องเพลงเล่นละครถึงจะได้เป็นดารา? คนอื่นๆ ก็ได้เหมือนกัน ฉันคิดว่า ดาราน่ะก็คือการแสดงอย่างหนึ่ง คือสื่อชนิดหนึ่ง เป็นตัวกลางส่งผ่านความศรัทธาของตัวเอง ดูอย่างอาจารย์จางเย่สิ อาศัยอารมณ์ความรู้สึกความเชื่อมั่นส่งต่อให้กับทุกคน ในจุดนี้น่ะ ในวงการไม่มีใครทำได้ดีเท่าจางเย่อีกแล้ว!"

ทันใดนั้น เวยป๋อของอีอันอ๊กก็โพสต์ข้อความขึ้นมา เขาไม่รู้ภาษาจีน ดังนั้นข้อความนี้จึงเป็นผู้จัดการส่วนตัวเขียนหรือแปลขึ้น ในเวยป๋อนั้น อีอันอ๊กแสดงความไม่เห็นด้วยต่อสถานีตำรวจทะเลสาบปาอีอย่างรุนแรง บอกชัดว่าเขาจะไม่ยอมปล่อยเรื่องนี้ผ่านไป และจะไม่ยอมหยุดการบังคับใช้กฎหมายเด็ดขาด ถึงกับแสดงความเคลือบแคลงว่าเรื่องนี้มีนอกมีใน เรียกร้องให้เหล่าแฟนคลับและผู้สนับสนุนของเขาช่วยกันประณามศิลปินผู้ชั่วร้ายอย่างจางเย่นี่เสีย!

ด้านล่างมีคนเข้ามาเริ่มด่ากันจำนวนมาก

"ยังจะมีหน้ามาพูดงี้อีกเรอะ?"

"แฟนคลับของตัวเองไม่ดูแล! คนหกล้มยังไม่ช่วยพยุง ผยองจนแม่มึ*ยังจำไม่ได้ ตอนนี้ยังจะออกมาให้แฟนคลับช่วยด่าคนอื่นแทนอีก?"

"เมื่อก่อนเคยเห็นคนหน้าด้าน แต่ก็ไม่เคยเห็นใครหน้าด้านขนาดนี้!"

"บัดซบ! ยืนยันได้เลยว่าบัดซบ!"

"ตอนแรกฉันก็ไม่ได้ชอบไอ้จางเย่นี่นักนะ นิสัยมันไม่ถูกชะตา แต่พอเห็นเวยป๋อของไอ้ลูกหลานเต่าอีอันอ๊กนี่ ฉันถึงได้รู้ว่าจางเย่สูงส่งแค่ไหน! ไอ้หมอนี่น่ะ กลัวแต่จะโดนเปรียบเทียบ กลัวแต่จะถูกคนทิ้ง เรื่องนี้ฉันสนับสนุนจางเย่ว้อย!"

อีอันอ๊กโดนด่าจนเละเทะทันที

ทว่ามีบางส่วนออกมาช่วยอีอันอ๊ก

"อันอ๊กโอปป้า! แผลดีขึ้นบ้างไหมคะ?"

"พวกเราจะปล่อยจางเย่ไปแบบนี้ไม่ได้นะ!"

"ไอ้จางเย่มันต้องโดนลงมีดพันเล่มแล่ออกมาเป็นหมื่นชิ้น!"

"โอปป้า ไม่ต้องฟังที่พวกนั้นพูดหรอก พวกเรายืนอยู่ข้างคุณนะ! พวกเราจะยืนหยัดไปพร้อมคุณ! ผ่านลมฝนพายุไปด้วยกัน!"

"ฉันเจอที่อยู่หนึ่ง คิดว่าน่าจะเป็นบ้านจางเย่!"

"ไป! พวกเราจะไปทวงความยุติธรรมให้จางเย่! จะให้เป็นแบบนี้ไม่ได้!"


…………


เจียวเหมิน

นอกหมู่ตึก

จางเย่นั่งแท็กซี่ซึ่งขับเข้ามาในเขตชุมชนช้าๆ เขาพบว่าวันนี้ในชุมชนมีคนมากหน้าหลายตา ซึ่งเป็นเด็กๆ วัยรุ่นมากันหลายคน แต่เขาไม่ได้สนใจ สวมผ้าปิดปากกับแว่นดำ หลังจากจ่ายค่าแท็กซี่เสร็จก็ลงจากรถ คิดจะกลับไปห้องเช่าของตนเอง

พลันมีคนตะโกนขึ้นมา!

"จางเย่!"

"นั่นเขา!"

"เขากลับมาแล้ว!"

"ที่นี่เป็นบ้านเขาจริงๆ ด้วย!"

จางเย่ตะลึง จึงได้เห็นว่าเด็กๆ เหล่านี้ไม่ใช่คนแถวบ้าน ขณะที่มอง เขาก็พบอีกว่ามีเหล่านักข่าวกรูกันเข้ามาจากสวนสาธารณะ บางส่วนซ่อนอยู่ตรงมุมตึก บ้างคนถือกล้อง บ้างถือเครื่องบันทึกเสียง ต่างก็เข้ามารุมล้อมเขา!

เกิดอะไรขึ้นวะเนี่ย?

ที่อยู่ฉันหลุดออกไปเหรอ?

ความจริงจางเย่ไม่แปลกใจ เพราะเพื่อนบ้านและคนแถวๆ นี้ต่างก็ทราบว่าเขาเช่าห้องที่นี่ไว้ ดังนั้นข่าวต้องหลุดไปอยู่แล้ว

นักข่าวหญิงคนหนึ่งยื่นไมโครโฟนเข้ามาถาม "จางเย่ มีคนบอกว่าคุณเล่นเส้นเล่นสาย ใช้ความสัมพันธ์ส่วนตัวพาตัวเองออกมาจากโรงพัก เรื่องนี้คุณมีอะไรจะพูดไหมคะ? ส่วนเรื่องที่คุณทำร้ายคนอื่น สรุปแล้ว..."

นักข่าวคนอื่นๆ ต่างก็จะเข้ามาสัมภาษณ์

ทันใดนั้นก็เกิดเรื่องขึ้นจนได้!

ไม่ทราบว่าเป็นฝีมือเด็กคนไหน หินก้อนหนึ่งลอยเข้ามาอย่างรวดเร็ว ชัดเจนว่าต้องการมุ่งเป้ามาที่จางเย่ แต่เนื่องจากระยะค่อนข้าวไกล หินจึงเบี่ยงไปเล็กน้อย กลายเป็นมุ่งตรงเข้ามาที่นักข่าวหญิงซึ่งกำลังยิงคำถามใส่จางเย่ ตรงเข้ามาศีรษะเธอตรงๆ!

นักข่าวหญิงตกตะลึง!

เหล่าตากล้องกับพวกนักข่าวไม่ทันได้มีปฏิกิริยาอะไร!

"ระวัง!"

"ก้อนหิน!"

"หลบมาทางนี้!"

มีแต่จางเย่ที่ตาไวมือไว อย่างไรก็รู้วิชาอยู่บ้าง เขาเข้าไปยืนหน้านักข่าวหญิงยื่นมือออกหมายจะป้องกันไว้ แต่ทว่าเพราะวิชาของเขายังไม่ถึงขั้น ยังไม่ได้ชำนาญอะไรอย่างเหราอ้ายหมิ่น ก่อนที่จะยกมือขึ้น หินก็ตรงเข้ามากระทบกับศีรษะเขาเสียแล้ว!

ปึง!

จางเย่สูดลมหายใจลึก ตัวอ่อนระทวย เลือดไหลทะลักออกจากแผลที่หน้าผากทันที!

นักข่าวหญิงซึ่งได้รับการช่วยเหลือไว้หน้าซีดเผือด "อาจารย์จาง! อาจารย์จางคุณเป็นยังไงบ้าง!"

จางเย่ยืนไม่อยู่แล้ว รู้สึกเวียนหัวเล็กน้อย เท้าคล้ายจะลอยๆ!

เมื่อตากล้องกับนักข่าวชายอีกสองคนเห็นดังนั้น ไม่พูดอะไรก็รีบพุ่งเข้ามาช่วยจางเย่ ไม่สนใจเรื่องการสัมภาษณ์บันทึกอะไรอีก ตะโกนดังลั่น "พวกเธอจะทำอะไร! จะฆ่าคนรึไง!"

เหล่าเด็กชายหญิงทั้งยี่สิบกว่าคนนั้นกลับไม่มีท่าทีขอโทษแต่อย่างใด กลับแสดงสีหน้าสาแก่ใจ กล่าวอย่างไม่สำนึกว่า "ใครใช้ให้เขามาทำร้ายอันอ๊กโอปป้ากันล่ะ! สมน้ำหน้า!" เด็กกลุ่มนี้ อายุแค่ประมาณสิบห้าปีเท่านั้น ที่เด็กหน่อยก็สิบสองสิบสาม โตหน่อยแค่สิบเจ็ดสิบแปด

ติ๋ง

ติ๋ง

ใบหน้าของจางเย่แดงไปครึ่งซีก เลือดไหลย้อมจนเสื้อผ้าเขาแดงฉานไปหย่อมหนึ่ง

นักข่าวหญิงคนนั้นร้องไห้ "อาจารย์จาง! อาจารย์จาง!"

ต่อจากนั้น ยังมีคนขว้างปาสิ่งของต่างๆ นานา เช่น ไข่ไก่ แอปเปิ้ล ลอยกันมาว่อน!

รอบกายของจางเย่คือเหล่านักข่าว เดิมทีพวกเขาเพียงแค่ได้รับมอบหมายหน้าที่ให้มาสัมภาษณ์เท่านั้น ส่วนเรื่องอื่นๆ ไม่เกี่ยว ในทางกลับกัน พวกเขายังหวังให้เกิดเรื่องขึ้นด้วยซ้ำ เช่นนี้จึงจะมีข่าวมีหัวข้อเป็นกระแส แต่เวลานี้ เหล่านักข่าวและตากล้องชายต่างพุ่งออกมาข้างหน้า ยืนป้องกันจางเย่ไว้ ไข่ไก่ แอปเปิล มะเขือต่างก็ถูกตัวพวกเขาไปตามๆ กัน

พวกเขาเป็นนักข่าว แต่ก็ยังเป็นมนุษย์ ยังมีอารมณ์ มีความรู้สึกนึกคิด จางเย่เพิ่งจะออกไปในช่วงเวลาที่อันตรายที่สุด ไม่คิดแม้แต่น้อยก็ใช้ร่างของตัวเองออกไปยืนกันนักข่าวหญิงไว้ รับหินด้วยตนเองไปก้อนหนึ่ง ที่สำคัญก็คือ นักข่าวหญิงคนนั้นเปิดปากยิงคำถามก็ใช้ถ้อยคำเจ็บแสบ ไม่ได้พูดจาดีๆกับจางเย่เลยสักนิด แต่จางเย่ไม่คิดอะไรยังออกหน้าไปกันคนไว้ นี่คือความเมตตาโดยสัญชาตญาณ ทำให้เหล่านักข่าวประทับใจอย่างยิ่ง

ดังนั้น พวกเขาจึงขึ้นไปอยู่หน้าจางเย่เช่นกัน!

"หยุดมือ!"

"ห้ามปานะ!"

"ไอ้พวกลูกกระต่ายบัดซบนี่!"

เหล่านักข่าวโมโหใหญ่แล้ว!

ทว่าฝ่ายตรงข้ามหลายคนกลับยิ่งปารุนแรงขึ้น "พวกคุณหลบไป! ไม่ใช่เรื่องของพวกคุณ!"

ในบรรดาของที่ปามานั้น มีของที่อันตรายอยู่หลายอย่าง เช่นแอปเปิ้ลซึ่งมีน้ำหนักพอสมควร ปาโดนใครก็เจ็บตัวเข้าได้จริงๆ!

ขณะนั้นจางเย่พอรู้สึกตัวขึ้นมาบ้าง ค่อยๆ ลุกขึ้นช้าๆ พยายามต้านอาการวิงเวียนเอาไว้ก่อนจะแหวกทางนักข่าวสองคนที่ยืนอยู่ แล้วก้าวขึ้นไปข้างหน้า

นักข่าวหญิงตกใจ "คุณจะทำอะไรน่ะ!"

"อาจารย์จาง หลบหลังผมไว้ ไอ้เด็กพวกนี้มันบ้าไปแล้ว!"

จางเย่กลับไม่ยอมฟัง ห้ามนักข่าวที่ต้องการจะเข้ามาเอาไว้ ส่วนเขาเดินตัวเปล่าคนเดียวเข้าไปหากลุ่มเด็กตรงหน้า ก้าวเข้าไปหาพวกเขาทีละก้าวๆ

"ปาเขา!"

"เอามันให้ตาย!"

"แก้แค้นให้อันอ๊กโอปป้า!"

เด็กกลุ่มนั้นปาสิ่งของเหมือนเป็นบ้าไปแล้ว มีคนที่ปาของจนหมด ก็เอาก้อนดินก้อนหินในพุ่มไม้ขึ้นมา ปาใส่ร่างของจางเย่สุดกำลัง!

ใบหน้าเขาโดนแอปเปิ้ล หินก้อนหนึ่งเฉียดผ่านข้างลำคอไป ไข่ไก่กระทบลงบนตัว เสื้อผ้าเขาเลอะเทอะไปหมด!

เหล่านักข่าวเห็นท่าไม่ดี กลัวว่าจะมีเรื่องถึงแก่ชีวิต!

แต่จางเย่ไม่กระพริบตาแม้แต่น้อย ก้าวไปหาพวกเขาทีละก้าวๆ

เหล่าเด็กน้อยในที่สุดเริ่มกลัวขึ้นมาแล้ว "ระวัง! หมอนั่นจะตีคนแล้ว!"

เด็กหญิงคนหนึ่งตัวสั่นเทิ้มกล่าว "หมอนั่นเก่งไปแล้ว มิน่าผู้คุ้มกันของโอปป้าถึงเอาเขาไม่ลง!"

แต่ว่าที่ทำให้ทุกคนคาดไม่ถึงก็คือ จางเย่ไม่ลงไม้ลงมือแม้แต่น้อย เพียงยืนอยู่ตรงหน้าพวกเขาด้วยใบหน้าอาบเลือด แค่มองพวกเขาเท่านั้น!

หนึ่งวินาที…

สองวินาที…

สามวินาที…

เหล่าเด็กๆ เห็นแล้วยิ่งหวาดกลัว ความนึกคิดพลันว่างเปล่าไปหมด

"พวกเรา.. พวกเรากลับกัน"

"อือ!"

"หมอนั่นน่ากลัวว่ะ"

"เลือดเยอะขนาดนั้น ฉัน ฉัน..."

"ไม่ต้องพูดแล้ว หนีกันเถอะ!"

เหล่าเด็กๆ วิ่งกระจายกันออกไป

นักข่าวหญิงรีบวิ่งเข้ามา "ฉันเรียกตำรวจก่อนนะ แล้วถึงจะเรียกรถพยาบาลให้คุณ"

"ไม่ต้องครับ" จางเย่ยิ้มเจื่อนๆ "ผมไม่เป็นไร ไม่ต้องเรียกตำรวจหรอก"

เหล่านักข่าวตะลึง "ไม่เรียกตำรวจ? ทำไมล่ะ?"

จางเย่กล่าวเบาๆ "ก็แค่เด็กๆ น่า"





*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./13.md)