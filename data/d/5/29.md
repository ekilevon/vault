##บทที่ 429 : วิชามหาเทพของเจ้าหน้าที่ฟ่าน!
ตกบ่าย

ล่วงเข้าบ่ายสองกว่า

นี่เป็นช่วงที่ง่วงได้ง่าย หลังจากที่กินอิ่มท้องและทำงานมาตั้งครึ่งค่อนวัน พวกที่ทำงานล่วงเวลาในหน่วยต่างอ้าปากหาวกันให้หวอด อย่างไรก็ตาม พวกเขาทุกคนยังต้องอดทนทำงานกันต่อไป บางคนรับมือด้วยการไปชงกาแฟดื่ม บ้างถือโอกาสอู้หลบไปพักคุยเล่นบนอินเทอร์เน็ต

"ง่วงเป็นบ้า"

"ฉันก็ด้วย เมื่อวานนอนดึกอีก"

"เฮ้อ ปีใหม่แล้วยังต้องมาทำโอที ไม่เห็นปีไหนจะได้พักสักปี"

"ดูอย่างพวกหน่วยงานอื่นเซ่ สบายกันจริงๆ"

บ้างนั่งบ่นกันไปหลายคำ แต่ก็ยังคงทำงานกันต่อไป

มีเพียงฟ่านอิงอวิ๋นเป็นข้อยกเว้น เธอที่ง่วงเต็มทีไม่ต่างจากคนอื่นๆ หาวไปหลายรอบก็คลิกเมาส์ปิดเกมลง จากนั้นย้ายก้นไปที่โซฟารับแขกตรงมุมห้อง นั่งแล้วเอนหลังนอนหลับในช่วงบ่ายนั้นไปเรียบร้อย อย่างไม่สนใจสายตาคนรอบข้าง ไม่วายหยิบเอาผ้าห่มผืนน้อยขึ้นมาห่มคลุม ค่อยหลับต่ออย่างสบายใจเฉิบ ท่าทางที่คล่องแคล่วลื่นไหล แม้แต่ผ้าห่มยังเตรียมไว้พร้อมสรรพเหล่านี้ เห็นได้ชัดว่าไม่ใช่ครั้งแรกที่ทำเรื่องเช่นนี้ แม่สาวคนนี้ช่างเป็นบุคคลอภิสิทธิ์จริงๆ

ฟางเสียวสุ่ยมุมปากกระตุกยิกๆ

เหมิงอี้ใช้สายตาไม่เป็นมิตรมองฟ่านอิงอวิ๋น
"มีแต่เจ้าหน้าที่ฟ่านนั่นแหละที่ยังว่าง" เหมิงอี้พูดเสียดสี

"พวกเราไม่มีทางเทียบเธอได้หรอก" ฟางเสียวสุ่ยเองก็นึกอิจฉาฟ่านอิงอวิ๋น อยากเล่นเกมก็เล่นเกม อยากนอนก็นอน อีกฝ่ายช่างมีเวลาว่างแสนสุขสบายเกินไปไหม?

ชายหนุ่มคนหนึ่งกล่าว "หัวหน้าเข้าข้างเธอ ใครจะทำอะไรได้?"

"พูดเบาๆ หน่อย อย่าให้เธอได้ยินสิ เดี๋ยวก็กัดกันอีก ออฟฟิศเราถึงจะรวมคนที่ไม่มาทำงานไปด้วยก็เถอะ มีใครด่าชนะเธอบ้าง?"

นายตำรวจไซเบอร์อาวุโสกล่าว

"ฉันว่าเจ้าหน้าที่ฟ่านไม่ได้สอนวิชาเทคโนโลยีเครือข่ายอะไรหรอก ไม่เห็นเธอจะทำอะไรสักอย่าง ฉันว่าเธอสอนวิชาภาษามากกว่านะ ดูปากเธอสิ มีแต่อาจารย์จางเย่นั่นแหละที่พอสู้ไหว อ๊ะ! แค่กๆ อาจารย์จาง.. ฉันไม่ได้หมายความเป็นอื่นนะคะ ไม่ได้ว่าคุณจริงๆ นะ" ฟางเสียวสุ่ยปากพล่อย หลุดออกมาโดยไม่ทันคิด พอนึกได้ว่าจางเย่อยู่ข้างๆ ก็รีบขอโทษขอโพยทันที

จางเย่ยิ้มแล้วโบกมือปัด ทำสีหน้าไม่เป็นไร
ทันใดนั้น เหมิงอี้ก็อุทาน "เว็บของช่องหัวซื่อล่มแล้ว?"

"หือ? ไม่มั้ง?" ฟางเสียวสุ่ยรีบเปิดหน้าจอดู รัวคีย์บอร์ดส่งเสียงก๊อกแก๊กถี่ยิบ

นายตำรวจไซเบอร์ด้านข้างอีกหลายนายก็ลงมือแล้ว "บริษัทนี้นี่ เมื่อเดือนก่อนไม่ใช่ว่าหน่วยกำกับฯ ช่วยอุดช่องโหว่ให้ไปเจ็ดจุดหรอกเหรอ แถมยังเปลี่ยนเซิฟเวอร์ใหม่อีก ไม่น่าจะมีอะไรใหญ่หรอกมั้ง แค่เว็บล่มธรรมดาไม่มีอะไรหรอกน่า"

ฟางเสียวสุ่ยตะลึง "ล่มแล้วจริงๆ!"

ชั่วขณะนั้น หน้าเว็บของสถานีหัวซื่อพลันไม่สามารถเปิดขึ้นได้อีก หลังจากนั้นหน้าเว็บนั่นได้แสดงภาพขึ้นมาภาพหนึ่ง มีคำภาษาจีนปรากฏขึ้นเป็นจำนวนมาก แต่ไม่มีความหมายอะไรที่ชัดเจน แน่นอนว่านี่คือการใช้โปรแกรมแปลภาษาออกมา!

---- ควาย!

---- ไปตายซะ!

---- ฮ่าๆๆๆ!

ข้อความเต็มหน้าจอไปหมด!

ทุกคนพลันหน้าเปลี่ยนสี "แฮกเกอร์!"

ฟางเสียวสุ่ยที่รับผิดชอบด้านความปลอดภัยบนอินเทอร์เน็ตถาม "พวกเราต้องรับผิดชอบไหม?"

นายตำรวจไซเบอร์กล่าว "เรื่องนี้ไม่ใช่ความรับผิดชอบของหน่วยเรา รอดูก่อนไหม?"

พวกเขารับผิดชอบเฉพาะคดีสำคัญ เรื่องนี้มีหน่วยงานอื่นรับผิดชอบอยู่แล้ว ดังนั้นเมื่อหัวหน้าไม่สั่งการลงมา พวกเขาก็ไม่กล้ายุ่งด้วย

จางเย่เองก็เห็นแล้ว รีบเปิดหน้าเว็บของหัวซื่อ สีหน้าเคร่งเครียดขึ้นมาทันที ไม่ต้องถามเลย แค่เห็นหน้าเว็บไซต์ของหัวซื่อก็ทราบทันทีว่าเป็นฝีมือพวกเกาหลีนั่นเอง อีกฝ่ายอาศัยเรื่องของอีอันอ๊กมาก่อความวุ่นวาย คราวนี้พวกแฮกเกอร์ก็มาเหรอ?

นี่คือการแก้แค้นชัดๆ!

การแก้แค้นที่มุ่งเป้ามาทางฝั่งจีน!

ฟ่านอิงอวิ๋นยังคงนอนหลับอยู่ แม้ว่าสีหน้าของเธอจะฉายชัดถึงความเจ็บปวดอย่างคนที่กำลังฝันร้าย ก็ไม่มีใครคิดจะรวบรวมความกล้าเข้าไปปลุก อีกอย่างแค่ให้เธอจัดการข้อมูลยังทำไม่ได้เลย แล้วจะให้ปลุกเธอเพื่ออะไร?

"กู้คืนได้หรือยัง?"

"ยังเลย"

"ทำไมนานขนาดนั้น? ทางหัวซื่อยังไม่ตอบสนองอีกเหรอ?"

"ก็จริง ฝ่ายไอทีมัวทำอะไรอยู่นะ? กลับบ้านปีใหม่กันหมดหรือไง?"

"เมื่อกี้ทางฝ่ายประชาสัมพันธ์ส่งข้อความแจ้งมา หน่วยสี่เองก็น่าจะรู้แน่นอน แต่ทำไมถึงยังไม่ลงมือล่ะ? ชิงการควบคุมกลับมาดึงหน้าเว็บมาใหม่ก็ได้แล้วนี่?"

ประตูเปิดออก!

ต่งจื้อเฉียงผลักประตูเข้ามา "ทุกคนหยุดมือเอาไว้ก่อน งานอื่นๆ ปล่อยทิ้งไว้ เตรียมตัวทำงาน มีเรื่องแล้ว!" หน้าดำคร่ำเครียดสุดๆ!

ฟางเสียวสุ่ยถามหยั่งเชิง "เรื่องเว็บของหัวซื่อ?"

ต่งจื้อเฉียงตอบอย่างรวบรัด "ถูกต้อง แบ่งงานกันให้ดี รีบจัดการกู้คืนซะ!"

เหมิงอี้สงสัย "เรื่องความปลอดภัยของเว็บไซต์รัฐวิสาหกิจ ไม่ใช่หน้าที่หน่วยสี่หรอกเหรอครับ? ทำไมต้องให้พวกเราลงมือล่ะ?"

ต่งจื้อเฉียงสูดลมหายใจ กัดฟันกล่าวว่า "เพียงแค่ห้านาที หัวซื่อ น้ำมัน ไฟฟ้า กระทรวงศึกษา กระทรวงมหาดไทย แม้แต่ฝ่ายความมั่นคงเราก็ถูกโจมตีหมดแล้ว! ฝ่ายประชาสัมพันธ์เราวุ่นวายกันยกใหญ่ ไม่ม่ีเวลาส่งข้อความแจ้งเตือนใครทั้งนั้น! หน่วยสี่เองก็แตกไปแล้ว! คอมพิวเตอร์ทุกเครื่องถูกคนยิงโทรจัน! เพราะไม่ได้วางดักไว้ล่วงหน้าด้วย เลยถูกฝ่ายตรงข้ามตลบหลังตามรอยที่อยู่ IP เรามา ตอนนี้ระบบ LAN ของหน่วยสี่กลายเป็นอัมพาต! โชคดีที่เซิฟเวอร์ของหน่วยเราตั้งแยกออกมาหมด ไม่งั้นพวกเราเองก็เละตามไปด้วย!"

"อะไรนะ?"

"เว็บเราก็โดนแฮก?"

"เป็นไปไม่ได้! ใครจะไปมีความสามารถขนาดนั้น?"

ทุกคนไม่อยากจะเชื่อ สุดท้าย แม้แต่เว็บไซต์ของพวกเขายังเต็มไปด้วยคำด่าหยาบคาย ฝ่ายตรงข้ามช่างเหิมเกริมนัก!

ต่งจื้อเฉียงเร่ง "อย่ามัวแต่อึ้ง! ลงมือ! คราวนี้ฝ่ายบุกรุกมากันเป็นทีม! มีทักษะสูงส่ง! ไม่เหมือนครั้งก่อนๆ! ทุกคนตื่นตัว! เบื้องบนเดือดแล้ว! ไม่ว่าต้องจ่ายค่าตอบแทนเท่าไรก็ต้องกู้เว็บไซต์กลับคืนมา แล้วควานหาตัวผู้กระทำผิดออกมาให้ได้!"

"ครับ!"

"ค่ะ!"

"รับทราบ!"

ทุกคนในหน่วยหนึ่งต่างเริ่มเคลื่อนไหว!

ต่งจื้อเฉียงเองก็เห็นตัวฟางอิงอวิ๋นที่กำลังหลับอยู่ แต่เขาไม่คิดจะสนใจเธอ เขาเดินเข้ามายืนบัญชาการ ฟางเสียวสุ่ยเป็นผู้เชี่ยวชาญด้านการป้องกันระบบ เขาจึงเดินไปยืนหลังฟางเสียวสุ่ย "มันใจหรือเปล่า?"

ฟางเสียวสุ่ยกล่าว "แค่ลูกหมาลูกแมวไม่กี่ตัวเองค่ะ"

ต่งจื้อเฉียงตบบ่าเธอ "ดี มีความมั่นใจนับว่าใช้ได้" เขาเองความจริงก็มีความมั่นใจเช่นนี้ เพราะในมือเขาน่ะคือเหล่าหัวกะทิของหน่วยกำกับฯ

ฟางเสียวสุ่ยจัดการชิงลงมือก่อน ปลายนิ้วพรมลงบนคีย์บอร์ด จัดการเข่นฆ่าเข้าไปถึงเว็บไซต์หลักของฝ่ายความมั่นคง "มีแมลงอยู่สองตัว" เห็นชุดข้อมูลกับสถานการณ์นั้นแล้ว ฟางเสียวสุ่ยถึงรับรู้สถานการณ์ได้แน่ชัด เธอกำลังเผชิญหน้ากับศัตรูแล้ว!

เด็กสาวในทีมงานที่รับผิดชอบหน้าที่ด้านอื่นเดินมาคอยยืนเรียนรู้อยู่ด้านข้าง เพราะหน้าที่ของเธออยู่ที่ฝ่ายอื่น ไม่ใช่เรื่องการโจมตีป้องกันระบบ ดังนั้นจึงไม่สามารถลงมือช่วยเหลืออะไรได้

จางเย่ฟังแล้วก็เข้ามายืนข้างๆ ต่งจื้อเฉียง มองหน้าจอของฟางเสียวสุ่ยด้วยอีกคน
ส่งคำสั่งไปแล้ว?

คิดจะชิงการควบคุมกลับมา?

ดึงรหัสแอดมินฯ กลับมาก่อน?

หากเป็นเมื่อก่อน จางเย่ย่อมไม่มีทางเข้าใจเรื่องพวกนี้แน่ เพราะตอนนั้นเพิ่งกิน ‘หนังสือทักษะระบบเครือข่ายคอมพิวเตอร์’ ไปแค่สิบเอ็ดเล่ม แต่ตอนนี้จางเย่เพียงเหลือบมองเท่านั้น ก็สามารถเข้าใจปฏิบัติการของฟางเสียวสุ่ย ในห้วงความคิดถึงกับสามารถบอกเจตนาการกระทำของฟางเสียวสุ่ยได้ ความจริงแล้วเรียบง่ายยิ่ง จางเย่เพิ่งสุ่มได้ ‘หนังสือทักษะระบบเครือข่ายคอมพิวเตอร์’ อีกสองร้อยเล่ม ถึงเขาจะไม่รู้ว่าตนเองอยู่ระดับไหนก็ตาม เพราะยังไม่เคยใช้งานออกมาจริงๆ แต่สิ่งหนึ่งที่เขารู้สึกได้คือ เขาน่าจะมีระดับสูงกว่าฟางเสียวสุ่ยมากทีเดียว แต่จะมากขนาดไหนนั้น เขาไม่รู้หรอก

ฉิ*หา*!

คู่มือร้ายกาจโคตร!

แน่นอน หนึ่งต่อสองย่อมไม่มีทางเอาชนะได้อยู่แล้ว!

เพียงชั่วขณะ ฟางเสียวสุ่ยก็คร่ำครวญเสียงดังใบหน้าเคร่งเครียด "จางเอ่อร์! ช่วยฉันด้วย!"

นายตำรวจไซเบอร์รุ่นเยาว์ตกตะลึง รีบถอนตัวออกจากเว็บเป้าหมายของเขา เข้าช่วยเหลือทันที กล่าวอย่างตระหนกว่า "เจ๊ฟาง อีกฝ่ายร้ายกาจมากเหรอ?"

ฟางเสียวสุ่ยหน้าเครียด "อีกฝ่ายเป็นยอดฝีมือ! ทั้งคู่เลย! คราวนี้เป็นกับดับ! พวกมันล่อให้เราเข้าไปแล้วค่อยออกมาตลบหลัง!"

เหมิงอี้กล่าว "ฝั่งฉันจัดการได้เว็บหนึ่ง กู้คืนได้แล้ว!" เพิ่งพูดจบเขาก็ต้องตะโกนลั่น "ไม่ดีแล้ว! อำนาจการควบคุมโดนยึดไปอีกแล้ว!"

นายตำรวจไซเบอร์อีกคนกล่าว "เชี่*! ไอ้พวกนี้เป็นใครกันแน่! ทำไมร้ายกาจแบบนี้! คอมฯ ฉันติดจอฟ้า[1] แล้ว! ค้างไปแล้ว!"

เขารีบรีเครื่องใหม่อีกเครื่องทันที!

ต่งจื้อเฉียงสีหน้ายิ่งย่ำแย่หนักมากขึ้นทุกที!

หน่วยหนึ่งของพวกเขาออกรบได้ยี่สิบนาที แต่ยึดเว็บกลับมาได้เพียงสามเว็บไซต์เท่านั้น ตามรอยก็ไม่เจอ พออีกฝ่ายเห็นว่าสถานการณ์ไม่เป็นใจก็หนีไปในทันที ไม่เหลือร่องรอยอะไรไว้! ส่วนอีกเจ็ดเว็บไซต์ที่ยังอยู่ภายใต้การควบคุมนั้น กลับแปลกมากๆ ที่ไม่สามารถยึดกลับมาได้เสียที! พวกเขาเป็นหัวกะทิของหน่วยกำกับฯ สนามรบก็เป็นฝ่ายพวกเขา แต่กลับทำได้แค่นี้เท่านั้นเนี่ยนะ!

ย่อยยับ!

ไม่ต้องบอกก็รู้ว่าย่อยยับ!

ต่งจื้อเฉียงระเบิดความโกรธออกมา "จะทำยังไง! แค่นี้ก็จัดการไม่ได้เรอะไง?"

ฟางเสียวสุ่ยแก้ตัว "หัวหน้าต่งคะ อีกฝ่ายมีคนมากไป พวกเราคนหนึ่งรับมือกับอีกฝ่ายตั้งสองถึงสี่คนเชียวนะคะ ถึงบางครั้งจะชิงการควบคุมมาได้ แต่พวกมันก็รีบชิงกลับไปได้ทันควัน แถมทางนั้นก็มีเทคโนโลยีชั้นสูงด้วยค่ะ!"

เหมิงอี้อธิบายต่อ "อีกฝ่ายมีกันสิบกว่าคน! แนวรบเปลี่ยนแปลงไม่หยุดหย่อน ฝ่ายบุกนับว่าสบายกว่าฝ่ายรับมาก พวกเขาแค่เปลี่ยนจุดโจมตีเท่านั้นเอง เล่นงานจนพวกเราบางครั้งก็รับมือไม่ทันจริงๆ ครับ ได้แต่เดินตามก้นพวกมันไป คนเราก็น้อยกว่า นับว่าเสียเปรียบมาก แถมฝ่ายนั้นมีแต่พวกมืออาชีพทั้งนั้นด้วยครับ!"

ต่งจื้อเฉียงตวาด "ไม่ต้องหาข้ออ้าง! เบื้องบนไม่สนใจหรอก! ฉันต้องการผลลัพธ์!" พูดจบก็โทรศัพท์ เรียกทุกคนในหน่วยหนึ่ง สั่งยกเลิกการหยุดงานทันที!

ขณะนั้น จางเย่ก็พูด "เรื่องนี้ ไม่งั้นให้..."

ยังพูดไม่ทันจบ ฟางอิงอวิ๋นก็ตื่นจากโซฟา "มีอะไร ทำไมเสียงดังจัง?" หาวอยู่หลายหวอด กว่าจะลุกขึ้นมาจากโซฟา

ฟางเสียวสุ่ยรู้สึกรับไม่ได้ "คุณก็นอนได้นอนดีจริงนะ! เว็บไซต์ของรัฐวิสาหกิจสิบกว่าแห่งถูก IP เกาหลีเข้ามายึดไปแล้วเนี่ย! คนเขาทำงานกันจะเป็นจะตายอยู่ตั้งนานกว่าจะลุกขึ้นมาได้เนอะ! ช่างเถอะ คุยกับคุณไปก็ไร้ประโยชน์ คุณทำรายงานยังทำไม่เป็นเลยนี่นะ!"

ส่วนคนอื่นๆ ไม่มีใครสนใจฟางอิงอวิ๋น

ตอนนี้คนในหน่วยหนึ่งคนอื่นๆ กลับมากันแล้ว อาจเพราะพวกเขาเพิ่งออกไปรวบรวมคนมีฝีมือจากหน่วยอื่นๆ กลับมาด้วย เพื่อพยายามหาทางแก้ไขดูว่าจะได้หรือไม่

ฟ่านอิงอวิ๋นได้ยินทั้งหมด แต่กลับไม่ด่าฟางเสียวสุ่ย เพียงเดินไปที่คอมพิวเตอร์ของตนเองอย่างเอื่อยเฉื่อย เมื่อหญิงสาวนั่งมองคอมพิวเตอร์ไปครู่หนึ่ง หางตาพลันกระตุกวูบ ไม่พูดอะไรก็เอากระเป่าสตางค์ของตนเองออกมาเปิดหยิบ USB ในนั้นมาเสียบเข้ากับคอมพิวเตอร์ แล้วคลิกเมาส์สามสี่ครั้ง เหมือนกำลังคัดลอกโปรแกรมอะไรบางอย่าง จากนั้นหันกลับมาพูด "พวกเธออย่าเข้ามาจุ้น คนที่ยังออนไลน์ ไสหัวออกไปให้ฉันให้หมด!"

เหมิงอี้กล่าวอย่างไม่อยากจะเชื่อ "พวกเราทำจุ้น?"

นายตำรวจไซเบอร์หญิงคนหนึ่งกล่าว "คุณนั่นแหละอย่ามาจุ้นถึงจะถูก!"

"คุณจะทำอะไร?" ฟางเสียวสุ่ยกล่าว "ถ้าพวกเราออกไป ใครจะรับมือพวกนั้น? ขืนพวกนั้นหลุดไป เว็บอื่นๆ ต้องเละอีกแน่นอน!" แค่เสียสมาธิก็แทบรับมือไม่ไหว ฟางเสียวสุ่ยรีบกลับมาพัวพันกับแฮกเกอร์ฝ่ายตรงข้ามอีกสามคนต่อทันที

ต่งจื้อเฉียงหันมองฟ่านอิงอวิ๋น "เธอก็จะลงมือ?" พอคำถามนี้หลุดออกมาเขาอดรู้สึกว่ามันน่าตลกขึ้นมาไม่ได้ เธอเข้ามาอยู่ในหน่วยเขาหลายเดือนก็จริง แต่เขาไม่เคยเห็นเลยว่าเจ้าหน้าที่ฟ่านจะทำงานทำการอะไร อะไรๆ ก็ไม่ทำ อะไรๆ ก็ไม่เป็น วันนี้สถานการณ์เป็นอย่างไร? คือการทะลักเข้ามาของ IP ต่างชาติที่ไม่เกิดขึ้นในรอบหลายปี เรื่องนี้เธอไม่มีทางทำอะไรได้หรอก! "เวลาแบบนี้เธออย่าเข้ามาวุ่นวาย!"

ฟ่านอิงอวิ๋นไม่สนใจพวกเขา มือพรมรัวลงบนคีย์บอร์ด "ฉันจะพูดซ้ำอีกรอบ IP ที่กำลังออนไลน์อยู่ไสหัวไปให้ฉันให้หมด! ไม่งั้นอย่าหาว่าฉันไม่เตือน!"

จากนั้น ทุกคนก็ต้องตะลึงแล้ว รวมถึงจางเย่ด้วย!

ไม่ใช่เพราะคำพูด แต่เป็นเพราะความเคลื่นไหวของฟ่านอิงอวิ๋นเอง เธอพรมนิ้วลงบนคีย์บอร์ดอย่างรวดเร็ว ยังเร็วกว่าทุกคนในที่นี้เสียอีก! ไม่ใช่แค่เร็วธรรมดา! แต่ทว่าทุกคนเห็นเพียงมือของฟ่านอิงอวิ๋น ‘เหิน’ บินอยู่บนคีย์บอร์ดนั้น ส่วนการเคลื่อนไหวเป็นอย่างไรนั้น ไม่มีใครเห็นทันหรอก!

ฟางเสียวสุ่ยกล่าว "นี่มัน..."

จางเย่หรี่ตาลง

ฟ่านอิงอวิ๋นไม่สนใจพวกเขาแม้แต่น้อย ดวงตาไม่แม้แต่กระพริบ มือก็พิมพ์คำสั่งออกไปไม่หยุดยั้ง สีหน้าสงบเยือกเย็น

จากนั้นทุกคนก็ได้ยินฟ่านอิงอวิ๋นพูดกับตนเองไม่หยุด

"หัวซื่อ, OK"

"มหาดไทย, OK"

"ความมั่นคง, OK"

"SARFT, OK"

เหมิงอี้ยังฟังไม่ออก "อะไรโอเค?"

จากนั้นเขาก็ได้ยินนายตำรวจหญิงตะโกน "หือ! ฉันโดนเตะออกจากเว็บสมาคมฟุตบอลแล้ว! เพิ่งยึดสิทธิ์แอดมินได้เองนะ ทำไมโดนดีดงี้ล่ะ? ตอนนี้เป็นคนชื่อ FAN ถือสิทธิ์ไว้อยู่!"

เสียงเธอยังไม่ทันขาดคำ ก็ได้ยินฟ่านอิงอวิ๋นกล่าว "สมาคมฟุตบอล, OK"

ตำรวจหญิงคนนั้นตะลึงลาน "อะไรกัน? เป็น เป็นคุณเอง!?"

ฟ่านอิงอวิ๋นทางหนึ่งพิมพ์คำสั่งลงไปพลางกล่าวว่า "ฉันบอกแต่แรกแล้วว่าไสหัวออกไปให้หมด ก็ยังไม่ยอมฟัง จะให้ทำยังไง? ฉันจะไปรู้เรอะว่าเธอเป็นมิตรหรือศัตรู?"

คนอื่นๆ ยังคงเบิกตาค้างแทบถลน "คุณจริงๆ?"

ต่งจื้อเฉียงตะลึง รีบเปิดเว็บไซต์ที่เมื่อครู่ฟ่านอิงอวิ๋นบอกว่า OK ในทันที พอเห็นแล้วก็ต้องตะลึง หัวซื่อ มหาดไทย SARFT เว็บไซต์ที่เมื่อครู่คนกลุ่มหนึ่งใช้เวลาแก้ปัญหาก็ยังไม่สามารถยึดการควบคุมกลับมาได้ ต่างก็ฟื้นกลับมาหมดแล้ว!

"เชี่*!" หลายคนอุทานขึ้นพร้อมกัน!

เหมิงอี้รีบวิ่งไปดูหน้าจอของฟ่านอิงอวิ่นทางด้านหลัง แต่เขาพบว่าคำสั่งที่ฟ่านอิงอวิ๋นป้อนเข้าไปนั้นรวดเร็วจนเขามองไม่ทัน ที่พอมองทันก็ดันไม่เข้าใจแม้แต่น้อย! OC? คือคำสั่งอะไรน่ะ? DDoS? หรือว่าชุดข้อมูลลวงเหรอ?

พวกฟางเสียวสุ่ยก็ค่อยๆ ขยับเข้ามายืนกระจุกด้วยเช่นกัน!

"มองไม่ออกเลย!"

"อะไรกันน่ะ? นี่คือยึดสิทธิ์การควบคุมกลับมาได้แล้ว?"

"ไม่ใช่ นี่มัน..ตามรอยย้อนกลับ? เชี่*! เปิดเทอร์มินัล[2]พร้อมกันสามหน้าต่าง!? คำสั่งสุดท้ายคืออะไรน่ะ? ทำไมไม่เคยได้ยินมาก่อนหว่า?"

"ทำงานยังไงนะ? เข้าไปทางพอร์ต 15? หา? หา! นี่เป็นประตูหลังนี่หว่า! ประตูนี้ไม่เคยมีใครพบนี่!"

ทุกคนตื่นตะลึงกันหนักมาก!

ฟ่านอิงอวิ๋นขมวดคิ้ว "อย่ามารุมกันข้างหลังฉัน!"

ทุกคนได้ฟังดังนั้น ก็แยกวงกันไปทันที แม้แต่ต่งจื้อเฉียงผู้เป็นหัวหน้ายังขยับออกด้วย

มีแต่จางเย่เท่านั้นที่ยังคงยืนมองอยู่หลังฟ่านอิงอวิ๋นด้วยความแปลกใจและสนใจสุดๆ ฟ่านอิงอวิ๋นหาโอกาสเหลียวกลับไปมองแวบหนึ่งก็ไม่พูดอะไร จัดการงานต่อไป

นี่คือสิทธิพิเศษของจางเย่ ฟ่านอิงอวิ๋นรักษามารยาทแต่กับเขาเท่านั้น!

……

อีกฝ่าย

ห้องสนทนาในเกาหลี

"ไม่ดีแล้ว! ยึดกลับไม่ได้!"

"แม่* ฉันโดนเตะออกมาแล้วเหมือนกัน!"

"เข้าไปไม่ได้เลย! รูเดิมโดนอุดแล้ว!"

"เชี่*นี่ใครวะ?"

"ฉิ*หา*ๆ ฉันโดนตามรอยกลับแล้ว! หนีก่อนล่ะ!"

กลุ่มองค์กรที่เข้ามาโจมตีเว็บไซต์จีนนั้น มีแต่คนทยอยออฟไลน์ออกไปเรื่อยๆ ในบรรดานั้นยังมีคนที่ชื่อว่า ‘อิง’ รวมถึงคนอื่นๆ ที่แวะเข้ามาบอกลาคำหนึ่งก่อนตัดสายไป ต่างจาก ‘อิง’ ที่ไม่ทันได้พูดอะไรก็ชิ่งออฟไลน์ไปทันควัน!

59-V "อิงเป็นไงบ้าง?"

JIN "ตัดสายเองไปแล้ว"

หลายคนได้ยินดังนั้นยังต้องสูดลมหายใจอย่างหนาวเหน็บ!

ตัดสาย หมายถึงตัดการเชื่อมต่อของตนเอง ความเคลื่อนไหวนี้ในสายตาคนทั่วไปนับว่าธรรมดา ไม่ได้มีอะไรแปลกพิเศษ ทว่าสำหรับเหล่าแฮกเกอร์แล้วคือแนวปราการด่านสุดท้าย เป็นวิธีการในกรณีที่ไม่มีวิธีการอื่นอีก ทั้งยังเป็นเหมือนความอับอายอย่างหนึ่ง ความพ่ายแพ้ประการหนึ่ง!

59-V "อิงโดนเก็บไปเรียบร้อย?"

JIN ไม่ตอบ

เขาเป็นผู้นำการโจมตีรอบนี้ หลายคนยังคงเรียกหาเขา

"เป็นไงบ้าง?"

"ท่านเทพ JIN?"

"ท่านเทพ JIN อยู่ไหม?"

"จะให้โจมตียังไงต่อ! ยึดอะไรไม่ได้แล้วนะ!"

"ไอ้เจ้า FAN นั่นใครกันวะ! ไม่เคยเห็นมาก่อนเลย จีนมียอดฝีมือระดับนี้ด้วย? หรือว่าเป็นสิบยอดฝีมือแฮกเกอร์จีนคุมทวนไสม้าเข้ามาอ่ะ?"

"JIN? JIN?"

ราวหลายนาทีต่อมา JIN จึงเอ่ยปาก "ถอยทัพ! ทุกคนถอยทัพ! ฉันเผชิญกับฝ่ายตรงข้ามแล้ว! หมอนี่ไม่ใช่พวกนายจะรับมือไหว! 59-V! มารับมือกับมันหน่อย!"

59-V "ได้!"

คนอื่นๆ เห็นดังนั้น ต่างก็ถอยร่นกลับมาทันที!

เหลือแต่ 59-V กับ JIN ที่เป็นแฮกเกอร์เกาหลีเพียงสองคนที่ยังะปทะกับหมอนั่น? ยากที่จะบอกได้ว่าใครจะเป็นฝ่ายชนะ เรื่องนี้ทำให้คนอื่นๆ ต้องสั่นสะท้าน!

FAN?

FAN?

คือใครกันแน่!

……

หัวหน้ามาแล้ว

เป็นกลุ่มคนที่มาตรวจเมื่อเช้านี้

คนหนึ่งกำลังจะอ้าปาก รองผู้กำกับจ้าวก็ชิงเดินออกมา ทำมือสั่ง "ห้าม"

ตอนแรกฟ่านอิงอวิ๋นใช้คอมพิวเตอร์ด้วยมือเดียว ยังช้าลงไม่เท่าไร อีกมือหนึ่งกับใช้ปากกาจดลงบนกระดาษแผ่นหนึ่ง เขียนพลางป้อนคำสั่งไปพลาง ในที่สุดมือเธอก็ละคีย์บอร์ด ฉีกกระดาษนั้นโยนกลับหลังไป "เว็บไซต์ที่ถูกโจมจีกู้คืนได้หมดแล้ว ตรวจ IP ของแฮกเกอร์พวกนี้หน่อย มีอันหนึ่งยังอยู่ในจีน มาจากมหา'ลัย ถ้าเปิดนักเรียนแลกเปลี่ยนจะไม่แปลกใจเลย อื่นๆ ก็เป็น IP เกาหลีที่เหลือที่หาไม่เจอ เพราะถูกไอ้เว*สองตัวนั่นถ่วงมือฉันไว้ ไอ้ JIN นั่นนับว่ามีความสามารถทีเดียว โดนเตะออกไปแล้วยังหาทางกลับมาได้ สุดท้ายต้องอุดรูที่มันใช้ ถึงห้ามไม่ให้มันเข้ามาได้ พอมันหนีรอดไปแล้ว คนอื่นๆ ก็แตกกระจายกันไปด้วย"

ทุกคนพอฟังจบ ต่างก็มองตากัน ไม่ทราบจะแสดงสีหน้าอย่างไร!

ต่งจื้อเฉียงถาม "แน่ใจว่านั่นเป็น IP พวกเขาจริงๆ? แฮกเกอร์พวกนี้เจ้าเล่ห์แสนกลมาก อาจจะใช้ ‘บอท’ สามสี่ตัวก็ไม่ใช่จะเป็นไปไม่ได้นะ"

รองผู้กำกับจ้าวกลับไม่กล่าวถึงเรื่องนี้ ทั้งดูเหมือนไม่ได้เป็นเรื่องเกินความคาดหมาย เขาเพียงถามว่า "คราวนี้มากันกี่คน?"

ฟ่านอิงอวิ๋นตอบ "หลายสิบ เป็นแค่เด็กน้อยทั้งนั้นแหละ มีแค่สามคนที่พอรับมือยากอยู่บ้าง ฉันลากตัวออกมาได้คนหนึ่ง รายงานเบื้องบนไปแล้ว พวกคุณดูเองเถอะ"

พอรับมือยาก?

ยังจะเรียกว่าพอรับมือยาก?

ฟางเสียวสุ่ยกับเหมิงอี้แทบเป็นลม พวกเขาออกแรงเต็มกำลังก็ยังไม่อาจขับไล่คนพวกนั้นออกไปได้ คนหนึ่งยังโดนไวรัสโต้กลับ ทั้งคู่นับว่าพ่ายแพ้ในการเผชิญหน้า แต่ในสายตาคุณ พวกนั้นไม่นับเป็นอย่างไรได้?

ด้านฟางเสียวสุ่ยยืนยันได้แล้วว่าเป็นอย่างที่ฟ่านอิงอวิ๋นบอก พวกเขายึดการควบคุมเว็บไซต์ทั้งหมดกลับมาได้แล้ว ผู้รุกรานทั้งหลายล้วนหายสาบสูญ ไม่มีร่องรอยการโจมตีอื่นๆ อีก เรื่องนี้ทำให้เธอตระหนักบางอย่างได้! เธอไม่ทราบเลยว่าเจ้าหน้าที่ฟ่านทำสิ่งที่ตำรวจไซเบอร์คนอื่นๆ ทำไม่ได้คนเดียวได้อย่างไร! ฟัดกับทั้งฝูงนี้แล้วยังมีแรงเหลืออีก?

ในบรรดานั้นมี JIN อยู่ด้วย?

นั่นมันท็อปเท็นแฮกเกอร์เกาหลีไม่ใช่หรือไง!?

ต่งจื้อเฉียงกับคนอื่นๆ ตะลึงกันหมดแล้ว ต่างมองฟ่านอิงอวิ๋นด้วยสีหน้างงงวย เหมือนเพิ่งเคยเห็นเธอเป็นครั้งแรก!

เหมิงอี้ยอมรับนับถือแล้ว เขามองฟ่านอิงอวิ๋นก่อนกล่าวว่า "เจ้าหน้า..อาจารย์ฟ่าน เจ๊ฟ่าน ก่อนหน้านี้คุณสอนอะไรในวิทยาลัยป้องกันประเทศกันแน่?" คำพูดคำจาก็ยังเปลี่ยนไป ทั้งที่ก่อนหน้านี้ยังใช้เจ้าหน้าที่ฟ่านนี่ฟ่านนั่นอยู่เลย

ฟ่านอิงอวิ๋นตอบโดยไม่ละอาย "การค้นหาช่องโหว่ประตูหลัง การรุกรานระบบ ระบบการคิดแบบตรรกะ พื้นฐานโทรจันและไวรัส ภาษาที่ใช้ในการเขียนโปรแกรม หลักวิธีคิดในการเขียนโปรแกรม เยอะแยะ"

เชี่*!

วิชาเชี่*ไรวะ?

ฟังดูโคตรเท่! แถมหลายวิชานั่นไม่เคยได้ยินอีกต่างหาก!

นายตำรวจไซเบอร์หญิงกล่าว "ฉันเคยเรียนวิชาภาษาที่ใช้ในการเขียนโปรแกรมกับหลักวิธีคิดมาก่อน แต่ว่าวิชาอื่นๆ ไม่เคยเรียนนะ? คณะเทคโนโลยีเครือข่ายของวิทยาลัยสอนวิชาพวกนี้ด้วย?"

รองผู้กำกับจ้าวรีบก้าวออกมาตัดบททันที "ไม่มี อาจารย์ฟ่านสอนแค่วิชาภาษาโปรแกรมเท่านั้น อย่าฟังเธอพูดโม้เลย"

ฟ่านอิงอวิ๋นหัวเราะเยาะ กล่าวว่า "ครูบาอาจารย์สมัยนี้น่ะเลือกสอน นักเรียนก็เลือกฟัง เพราะงั้นที่เรียนๆ ไปน่ะผายลมทั้งนั้น เรื่องทางเทคนิกของแท้น่ะ อยากเรียนก็เรียนไม่ได้หรอก วิชาของฉันสอนแต่เรื่องภาษาโปรแกรม แต่พอดีว่าฉันอยากสอนอะไรก็แค่แอบๆ สอนนิดๆ หน่อยๆ เอาน่ะ สุดท้าย..."

ฟางเสียวสุ่ยถาม "จากนั้น?"

ทุกคนตั้งใจฟังกันจริงๆ

ฟ่านอิงอวิ๋นชี้เท้าของเธอ "จากนั้นก็โดนไล่ออกมานี่ไง ตอนนี้เลยต้องมาวุ่นวายกับไอ้พวกหัวทึบที่แม้แต่ความรู้พื้นฐานยังไม่แน่นก็ออกมารนหาที่ตาย!"

พวกเขาเป็นถึงหัวกะทิของหน่วยกำกับฯ!

ดันโดนด่าว่าเป็นคนหัวทึบ?

นายตำรวจรุ่นเยาว์กล่าว "สหายอิงอวิ๋น!"

ฟ่านอิงอวิ๋นกล่าว "ใครบอกว่าไม่ใช่? ฉันคนนี้นี่นะ อยากพูดอะไรก็พูดแบบนั้น พวกเธอไม่อยากฟัง ก็รีบๆ ไล่ฉันออกไปสิ!"

รองผู้กำกับจ้าวหัวเราะ กล่าวว่า "เธอมันเป็นมืออาชีพ ฉันกับผู้กำกับน่ะใช้เส้นสายแค่ไหนถึงจะดึงตัวเธอมานี่ได้ จะปล่อยเธอไปได้ยังไง? เหอๆ คราวนี้เธอได้ออกแรงบ้างเสียที คุณค่าของเธอน่ะไม่ได้อยู่แค่เรื่องสอนวิชาการหรอกนะ ยังสามารถเอามาใช้งานที่อื่นได้ด้วย หน่วยกำกับเครือข่ายเราไม่ใช่เหมาะเป็นที่แสดงฝีมือเธอมากหรอกหรือ?"

ฟ่านอิงอวิ๋นหัวเราะเสียงเย็น "ฉันมีจุดเด่นอะไรกัน? ไม่เห็นจะมีอะไรดีสักนิด"

รองผู้กำกับจ้าวไม่ได้โกรธหรือรำคาญใจ กลับกล่าวว่า "นี่แหละคือความสามารถของเธอ เพราะเธอมีทักษะครบถ้วน พื้นฐานของเธอก็แน่นกว่าใครในหน่วย ยิ่งไปกว่านั้น ผู้เชี่ยวชาญระบบป้องกันกับแฮกเกอร์คนอื่นๆ ดันเอาแต่แสวงหาในส่วนที่ตัวเองถนัด ไม่มีใครเก่งกาจรอบด้าน อย่าง JIN วันนี้อาจจะเป็นแฮกเกอร์มือหนึ่ง แต่จากข้อมูลที่เรามีคือเขามีจุดอ่อนเรื่องการเขียนไวรัส อ่อนเรื่องระบบป้องกัน ยิ่งไม่ต้องพูดถึงเทคนิกการบุกเว็บไซต์ ที่เขาถนัดคือการมุดตามประตูหลัง อีเมลปลอม และสคริปต์เหยื่อ ที่พวกเขารู้ เธอก็รู้ ที่ไม่รู้ เธอก็ยังรู้ ถ้าเกิดเรื่องนี้แบ่งเป็นใหญ่เป็นเล็ก เธอนับเป็นอาจารย์ใหญ่แล้ว ในแง่ของความรู้พื้นฐาน ไม่มีใครชนะเธอได้เลย!"

ฟ่านอิงอวิ๋นโบกมือ "ตาแก่จ้าว ไม่ต้องมายอฉัน อาจารย์ที่สอนวิชาเทคโนโลยีเครือข่ายในมหา'ลัยมีเยอะแยะ ฉันว่าพวกคุณไปเชิญยอดฝีมือคนอื่นเถอะ"

รองผู้กำกับจ้าวกล่าว "พวกนั้นก็ชำนาญแค่เรื่องสองเรื่องที่ตัวเองสอน อย่าว่าแต่ส่วนใหญ่ก็เก่งแต่ในหนังสือเลย ให้ลงมือจริงยังสู้พวกแฮกเกอร์ที่เรียนเองมาไม่ได้ด้วยซ้ำไป แต่เธอน่ะไม่เหมือนกัน อาจารย์ฟ่านเอ๋ย ยอมช่วยงานพวกเราสักหลายปีเถอะ ถึงตอนนี้ระบบป้องกันเราจะดีขนาดไหน แต่ก็มีพวกแฮกเกอร์ต่างชาติบุกมาไม่จบไม่สิ้น เหมือนอย่างวันนี้ที่มีการบุกเข้ามาเป็นกลุ่มใหญ่หรือว่ามียอดฝีมือเข้ามา พวกเด็กๆ ในหน่วยฉันมันรับมือไม่ไหวหรอก ไม่มีทางรับมือได้เลย อีกทั้งเธอก็เป็นอาจารย์ เป็นผู้วางรากฐานของเรา เป็นเหมือนพี่สาวใหญ่ของพวกมัน สอนพวกนี้สักหลายปีเถอะ อีกสักไม่กี่ปีให้หลังถ้าเธอยังไม่อยากอยู่ในหน่วยแล้วจะค่อยไปก็ได้ ถึงตอนนั้นเธอก็มาบอกฉัน ฉันจะปล่อยเธอไป ยังจะเขียนจดหมายแนะนำตัวจากฉันกับท่านผู้กำกับช่วยเธอไปหางานใหม่ด้วย จะกลับไปที่วิทยาลัยก็ยังได้!"

ฟ่านอิงอวิ๋นมองเขาเขม็ง "นี่คุณพูดเองนะ"

"เหอๆ ฉันพูดเอง ทุกคนเป็นพยานได้" รองผู้กำกับจ้าวสัญญา จากนั้นมองต่งจื้อเฉียงกล่าวว่า "หัวหน้าหน่วยต่ง เข้าใจที่ฉันพูดเมื่อเช้าหรือยัง? เบื้องบนน่ะดูแลหน่วยหนึ่งคุณขนาดไหน ถ้าเป็นคนไร้ความสามารถ จะเอามาเข้าหน่วยคุณได้ยังไง? อาจารย์ฟ่านปกติไม่ทำงานทำการ เพราะว่างานพวกนั้นไม่ใช่สิ่งที่เธอถนัด ถ้าคุณยังมีคำถามอื่นอีก อย่างนั้นฉันจะให้อาจารย์ฟ่านไปอยู่ที่อื่นแล้วกัน ฉันว่าเหล่าเอี้ยนกับเหล่าสวีที่หน่วยสองหน่วยสี่ต้องอยากชิงตัวคนไปแน่นอน"

ต่งจื้อเฉียงกระวนกระวายทันที "อย่าเลยครับหัวหน้า ผมไม่มีความคิดเป็นอื่นแล้ว! เจ้าหน้าที่ฟ่านต้องอยู่ในหน่วยหนึ่งของผมเท่านั้น! ใครมาแย่งผมสู้ยิบตาแน่!" มุมมองเขาก็เปลี่ยนตามไปแล้ว!

=======================

[1] จอฟ้า (ฺBSOD: Blue screen of Death) เป็นหน้าจอแสดงผลเมื่อระบบปฏิบัติการได้รับความเสียหายอย่างร้ายแรง

[2] เทอร์มินัล คือ หน้าจอที่ใช้ป้อนคำสั่ง ใน windows เรียกเป็น command windows หรือ cmd

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./30.md)