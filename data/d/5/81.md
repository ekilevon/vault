##บทที่ 481 : จบการแข่งคัดเลือกรอบที่หนึ่ง!
เสียงปรบมือดังกว่าสิบวินาที!

ทุกคนยังคงปรบมือกันไม่หยุด!

ฉากนี้ที่ทุกคนให้การต้อนรับอย่างอบอุ่น แม้แต่เหยาเจี้ยนไฉยังต้องตะลึง นี่ออกจะเกินความคาดหมายไปบ้าง สวรรค์ ทุกคนปรบมือให้พวกเรากันหมดเลยเหรอ?

ตอนซ้อมมุกกับจางเย่ เพียงแค่ลองเล่นกันดูบางมุกเท่านั้น ทั้งสองคนไม่มีเวลาฝึกเป็นแบบแผนใดๆ โดยเฉพาะเมื่อเหยาเจี้ยนไฉไม่ได้มีแนวคิดในหัวเรื่องผลงานอย่าง ‘ผมเป็นคนมีการศึกษา’ และจางเย่ยังเติมบางท่อนบางมุกลงไปภายหลังอีก ดังนั้นตั้งแต่ต้นจนจบ ผลงานชิ้นนี้เป็นจางเย่เขียนขึ้นคนเดียว เหยาเจี้ยนไฉเพียงเล่นไปตามน้ำ ก็ยังเห็นว่างานชิ้นนี้ไม่เลว มีมุกสดใหม่ แต่ไม่คิดจริงๆ ว่าจะได้รับการตอบรับจากผู้ชมอย่างร้อนแรง!

"ดี!"

"พวกคุณสุดยอด!"

"อาจารย์จาง!"

"อาจารย์เหยา!"

แจ่มมาก!

โคตรสะใจ!

เหยาเจี้ยนไฉเองก็ตื่นตาตื่นใจเช่นกัน! เมื่อก่อนตอนเล่นเซี่ยงเซิงเขายังไม่รู้สึกตื่นเต้นขนาดนี้เลย เพราะสมัยอยู่ในวงการศิลปินภาษา เขาได้แต่เล่นมุกให้กลุ่มผู้อาวุโสชม หรือไม่ก็เป็นการแสดงในหมู่บ้านชนบทหรือโรงเรียนบางแห่ง เป็นแค่เวทีเล็กๆ ค่าเข้าชมไม่สูง บางครั้งไม่มีตั๋ว ได้แค่ค่าตัวเท่านั้น สมัยนั้นเขาเล่นกับคู่หูคนก่อน ก็สร้างได้แค่ผลงานธรรมดาๆ จึงไม่ได้รับความนิยมจนมีชื่ออะไรขนาดนี้ การตอบรับจากผู้ชมก็ไม่ได้ดีเช่นนี้ พลอยทำให้เขาเสียความมั่นใจจนทิ้งวงการตลกนี้ไป หันเดินเข้าสู่เส้นทางสายนักแสดง ซึ่งเป็นความเสียใจของเขาตลอดมา

แต่ในวันนี้ เหยาเจี้ยนไฉได้พบเป็นครั้งแรกตั้งแต่ขึ้นเวทีเมื่อสิบกว่าปีก่อน ได้พบว่าเซี่ยงเซิงนั้นน่าประทับใจและสร้างความสุขให้เขาได้อย่างไร!

บัดซบ ที่แท้ฉันแม่*เล่นได้ดีเหมือนกันนี่เว้ย!

ที่แท้มีคนชอบฟังเซี่ยงเซิงของฉันมากขนาดนี้!

เหยาเจี้ยนไฉควบคุมตัวเองอย่างยากลำบาก สองมือประนมสิบนิ้ว "ขอบคุณ ขอบคุณทุกคนครับ!"

จางเย่คลี่ยิ้มขอบคุณ เห็นจากปฏิกิริยาของผู้ชมแล้วเขารู้สึกพอใจจริงๆ พูดกันให้ชัดคือเขาน่ะทุ่มแทงถูก จะว่าไปแล้วมุกเซี่ยงเซิงในโลกใบเก่าเขาก็นำหน้าที่นี่ไปไกลหลายปีแฮะ พอนำมาใช้ก็ยังคงใช้ได้! งานชิ้นนี้คือผลงานของกัวเต๋อกังเรื่อง ‘คนมีการศึกษา’ ซึ่งเป็นผลงานที่ผ่านการขัดเกลาในโรงมาอย่างยอดเยี่ยม จุดหลักๆ คือเช่นนี้ เพียงแต่จางเย่ทำการขัดเกลาเพิ่มนิดเปลี่ยนหน่อย มุก ‘เหยาเจี้ยนไฉ’ ก็เป็นจางเย่เติมด้วยตัวเอง

"ฉันรอไม่ไหวที่จะถามคำถามนี้เลยค่ะ" กรรมการหญิงรู้สึกนั่งไม่ติด เธอลุกขึ้นยืนจับไมโครโฟนแน่น

เมื่อเธอออกปาก เสียงปรบมือของเหล่าผู้ชมจึงค่อยๆ ซาลง

ได้ยินเพียงเสียงกรรมการหญิงตั้งคำถาม "ฉันอยากรู้ว่าผลงานชิ้นนี้ ใครเป็นคนเขียนคะ?"

เหยาเจี้ยนไฉหัวเราะฮ่าๆ "คุณคิดว่าผมเขียนอะไรแบบนี้ได้เหรอ?"

กรรมการหญิงหันมองจางเย่ "ผลงานอาจารย์จางน้อยหมดเลยเหรอคะ?"

เหยาเจี้ยนไฉตบบ่าจางเย่ "เค้าโครง แนวคิด มุกตลก จังหวะ เป็นผลงานสุดยอดของน้องผมนี่เอง"

จางเย่หัวเราะ "แต่เป็นเพราะอาจารย์เหยารับมุกผมได้ ช่วยประคองผมนี่แหละครับ"

เหยาเจี้ยนไฉ "ฮ่าๆ ก็มีส่วนนี้ด้วยล่ะนะ"

จางเย่ "พวกเราเชื่อว่า สามส่วนตัวหลัก เจ็ดส่วนคนเสริม"

เหยาเจี้ยนไฉ "ก็ตามนั้น"

จางเย่ "อยากจะเล่นเซี่ยงเซิงให้ดี ตัวหลักกับคนเสริมต้องรู้จักขัดกัน ขาดไปหนึ่งก็ไม่ได้ครับ"

เหยาเจี้ยนไฉ "ถูกต้อง"

จางเย่ "สี่ใจความหลักของเซี่ยงเซิง โกหก หลอกลวง ลักขโมย ทื่อด้าน"

เหยาเจี้ยนไฉ "นายเปลี่ยนอีกแล้วเรอะ? เรียกว่า พูดจา เลียนแบบ หยอกเย้า ร้องเพลง"

จางเย่ "เอ้อถูก เอาแค่คำแรก ‘พูดจา’ ก็ไม่ง่ายแล้ว"

เหยาเจี้ยนไฉ "นายลองพูดหน่อยสิ?"

เหล่าผู้ชมแรกอึ้งงันวูบหนึ่ง จากนั้นจึงระเบิดเสียงหัวเราะออกมา แข่งจบแล้วนะ! ฝ่ายกรรมการถามแค่คำเดียว คุณสองคนก็เล่นเซี่ยงเซิงใส่อีกรอบเรอะ!

กรรมการหญิงหัวเราะไม่หยุด "เอาล่ะค่ะ ฉันขัดจังหวะไม่ทันเลย อาจารย์ทั้งสองท่าน ฉันขอแทรกก่อนนะคะ การแข่งปีนี้มีคนเข้าแข่งมากกว่าปีที่แล้วเท่าตัว รอบคัดเลือกรอบสองเร็วสุดคงเป็นพรุ่งนี้ พรุ่งนี้พวกเราค่อยฟังผลงานคุณต่อนะคะ?"

จางเย่หัวเราะ กล่าวตกลง

เขากับเหล่าเหยาแค่หยอกล้อทุกคนเล่นเท่านั้น

กรรมการหญิงมองเขาสองคน กล่าวว่า "ต่อไปควรจะเป็นเวลาให้คำวิจารณ์ แต่ว่าผลงานของพวกคุณฉันไม่รู้ว่าจะวิจารย์อย่างไรจริงๆ อาจารย์ฉู่มีคำวิจารณ์ไหมคะ?"

กรรมการคนที่สามที่นั่งอยู่ด้านข้างโบกมือ "เธอเอาเถอะ"

กรรมการหญิงมองอาจารย์ฉู่ก่อนกล่าว "ฉันไม่ใช่นักแสดงเซี่ยงเซิง แต่เป็นทีมจัดงานเลี้ยงกลางคืน ถึงอย่างนั้นฉันก็ได้เจอกับผลงานเซี่ยงเซิงมามาก ไม่ถึงสองร้อยก็ร้อยกว่าชิ้นคนหนึ่งค่ะ ผลงานอย่างของพวกคุณ ถ้าเป็นเรื่องของศิลปะกลวิธีฉันคงบอกอะไรมากไม่ได้ แต่ถ้าเป็นมุมมองส่วนตัว นี่คือผลงานที่ยอดเยี่ยมที่สุดเท่าที่ฉันเคยได้ยินมาตั้งแต่เกิดเลยทีเดียว! ไร้เทียมทานค่ะ!"

เป็นคำวิจารณ์ที่สูงส่งนัก!

ผู้ชมต้องปรบมือให้อีกรอบ!

จางเย่กับเหยาเจี้ยนไฉกล่าว "ขอบคุณท่านกรรมการครับ"

หัวหน้าคณะกรรมการกลับไม่ให้คำวิจารณ์ซึ่งไม่ทราบด้วยเหตุผลกลใด ส่วนกรรมการที่เป็นนักแสดงก็เงียบไม่วิจารณ์อะไร ไม่ว่าจะจากแง่มุมความเป็นมืออาชีพเสียด้วยซ้ำ ปล่อยให้กรรมการหญิงทำไปแทนพวกเขาทั้งหมด ซึ่งนับเป็นสถานการณ์ที่ไม่เคยเกิดขึ้น

หน้าเวทีเองก็ไม่ต่างกัน

ถังต้าจางนั่งเงียบ!

เหล่าศิษย์พี่ศิษย์น้องของเขาทั้งหลายล้วนปิดปากเงียบไม่ส่งเสียง!

ชัดเจนว่าตอนนี้นักแสดงเซี่ยงเซิงเหล่านั้นล้วนมีสีหน้าไม่สู้ดี เดิมทีไม่มีใครคิดว่าจางเย่จะสามารถเล่นเซี่ยงเซิงได้ เท่านั้นไม่พอ เขาถึงกับสามารถเล่นได้อย่างยอดเยี่ยมที่สุดด้วย!? แม้พวกเขาจะไม่หัวเราะเลยสักแอะ แต่รับรู้ดีว่ามุกที่จางเย่เล่นนั้นชวนตกตะลึงแค่ไหน พวกเขาหลายคนอยู่ในวงการนี้มาหลายสิบปี และนี่คือครั้งแรกที่ทราบว่า ความจริงแล้วตลกอย่างเซี่ยงเซิงแม่*สามารถเล่นแบบนี้ก็ได้!?

ความจริงแล้วหลายคนที่อยู่ในวงการตลกเซี่ยงเซิงล้วนแต่ทราบและเคยคุยกันเป็นการส่วนตัวว่าวงการตลกตอนนี้กำลังอยู่ในสถานการณ์คอขวดอุดกั้นมาหลายปี แม้สถานการณ์จะไม่ถึงกับชัดเจน แต่ก็กำลังเข้าขาลง ทว่า ‘ผมเป็นคนมีการศึกษา’ ของจางเย่นั้นทำให้เหล่านักแสดงตลกได้พบกับรสชาติใหม่ของ ‘โพสต์โมเดิร์น’!

ที่ว่าล้ำยุคนั้นไม่ได้มีอะไรเกินจริง แต่หมายถึงล้ำหน้าเกินกว่าระดับของยุคสมัยนี้ นำหน้ามาตรฐานของยุคสมัยนี้ไปแล้ว!

ร้อยเรียงกันต่อเนื่อง!

แต่ละมุกต่อด้วยมุกต่อไป!

แตกต่างกับวิธีเล่นแบบดั้งเดิมของพวกเขา ซึ่งเน้นหนักไปที่เรื่องความบันเทิงเพื่อให้ได้ประสิทธิภาพในการสร้างตลาดมากที่สุด เน้นจุดขายอย่างความตลกออกมามากที่สุด ไม่ว่าถังต้าจางและพวกจะชอบหรือไม่ แค่ผู้ฟังชอบก็ถือเป็นรางวัลสูงสุดของนักแสดงแล้ว ถึงกับเรียกได้ว่าสามารถข้ามผ่านจุดคอขวดไปยังการแสดงเซี่ยงเซิงในอนาคตอันเรียกว่า ‘ตลกคู่เซี่ยงเซิงแบบธุรกิจ(เป็นตลกที่เน้นขายความฮา ไม่เน้นความเป็นศิลปะ)’!

สิ่งที่ออกจะเย้ยกันอยู่บ้างก็คือ สิ่งที่เรียกว่า ‘โพสต์โมเดิร์น’ ของตลกคู่เซี่ยงเซิงแบบธุรกิจมาจากพิธีกรซึ่งไม่เคยได้ศึกษาเซี่ยงเซิงมาก่อน? คนนอกมาสอนบทเรียกให้แก่นักแสดงอย่างพวกเขา? เรื่องนี้คือสิ่งที่พวกเขาค่อนข้างรับไม่ได้ ยิ่งไปกว่านั้น การใช้ศัพท์เล่นคำเล่นมุกบางส่วนนั้นออกจะต่ำตมจนพวกเขาเหยียดหยามอยู่บ้าง!

ต่อให้พวกเขาคิดอะไร มองอย่างไร จางเย่ไม่ไปสนใจหรอก ความจริงแล้วกับพวกถังต้าจางนั้น จางเย่ไม่ได้สนใจเหลือบแลสักนิดเดียว

การแสดงจบลง

ผู้เข้าแข่งขันทีมต่อไปขึ้นเวที

จางเย่กับเหยาเจี้ยนไฉบอกลาผู้ชม เดินเคียงบ่าเคียงไหล่พูดคุยหัวเราะกันลงมาข้างล่าง ออกมายังห้องส่ง

"เหล่าเหยา รับมุกไวดีนะ" จางเย่หัวเราะ

เหยาเจี้ยนไฉหัวเราะหึๆ "มีมุกที่นายด้นสดตั้งเยอะนะ โชคดีที่ลูกพี่เองก็เป็นมืออาชีพ ยังไงก็ต้องรับได้น่า" พูดจบเขาก็หัวเราะไปด้วย "เฮ้อ แต่เราสองคนเทียบกัน นายยังจะเป็นเหมือนมืออาชีพยิ่งกว่าอีก ฉันล่ะสงสัยว่านายฝึกฝนมาได้ยังไง ปากนายมันทำมาจากอะไรกันแน่!"

จางเย่หัวเราะพรืด "อย่าลืมว่าผมใช้ปากหากินสิ ถึงจะไม่เคยฝึกตลกคู่มาก่อน แต่กับพลังฝีปากของลูกพี่คนนี้น่ะของจริง เรื่องอื่นไม่กล้าพูด ส่วนเรื่องด่าคนเสียดสีคน ผมไม่เคยแพ้ใคร!"

"เรื่องนี้ฉันดูออก" เหยาเจี้ยนไฉกล่าว "นายน่ะปากร้ายขนาดไหนรู้ๆ กันอยู่ เอาล่ะ เสียดสีฉันคนเดียวยังพอว่า แต่นายดันไปแซะเมียฉันอีก อย่าหนีเชียวล่ะ นายรับปากแล้วว่าตอนบ่ายจะกลับบ้านไปพร้อมฉัน ช่วยออกรับหน้าพี่สะใภ้นายให้น่ะ!"

จางเย่เหงื่อตก "อย่าพูดสิ ผมไม่ไปนะ"

เหยาเจี้ยนไฉจับเขาไว้ไม่ปล่อยมือ "เหอๆ ไม่ได้ๆ"

จางเย่หัวเราะแห้งๆ "ผมกลัวพี่สะใภ้จะจัดการผมน่ะสิ"

ทั้งสองคุยกันไปเรื่อย ด้านหน้าพลันมีเสียงร้องฮือฮาโวยกันขึ้นมา

"หยุดหรือยัง?"

"หยุดแล้ว!"

"ไอ้หยา จบแล้วจริงๆ!"

"มีเรื่องแล้วรู้หรือเปล่า? เรื่องใหญ่ด้วย!"

"อะไรเหรอ?"

"ดาราที่ถูกแบนสองคนได้ถ่ายทอดสดออกทางอินเทอร์เน็ตผ่านหน้าเว็บของสถานี! เห็นว่าหัวหน้าทีมเราฟังคำสั่งจากเบื้องบนผิดเลยจัดการงานพลาดไปหมด!"

"หา? มีเรื่องแบบนี้?"

"ใช่ ผู้บริหารโมโหใหญ่เลย!"

"ท่าทางคงเป็นคนรับผิดชอบนั่นแหละ ยังไงคำสั่งที่ 43 ก็ออกมาไม่ทันไร ช่อง 11 เราก็ฝืนคำสั่งซะแล้ว เฮ้อ วุ่นวายจริงๆ"

"อาจารย์จางเป็นเทพโรคห่าของแท้! ไปถึงไหนก่อเรื่องถึงนั่น!"

"แต่อย่าลืมสิว่าถึงเขาจะบ้าๆ บอๆ นิสัยออกจะนักเลงสักหน่อยก็เถอะ แต่ว่าฟัง ‘ผมเป็นคนมีการศึกษา’ รึยัง? สุดยอดมาก!"

"จริงเหรอ?"

"นายลองฟังสิ ไม่เหมือนอย่างผู้เข้าแข่งขันคนอื่นๆ สักนิด ฉันฟังอยู่ข้างนอกยังขำจะเป็นจะตาย!"

เหล่าทีมงานจับกลุ่มคุยกันเจี๊ยวจ๊าว!

เหยาเจี้ยนไฉได้ยินแล้วต้องตะลึง "อะไรนะ? ถ่ายทอดสดออกไปแล้ว? เชี่*! นี่พูดจริงพูดเล่นเนี่ย? ทำพลาดไป? มีเรื่องแบบนี้ด้วย? วะฮะฮ่า! น้องชาย สวรรค์ช่วยพวกเราแล้ว!"

สวรรค์?

ท่านผู้นั้นไม่ได้ว่างอย่างนั้นหรอก!

จางเย่ฟังแล้วพลอยยินดีไปด้วย บางทีในบรรดาคนที่ทราบเรื่องนี้ คงมีแต่เขาที่รู้เหตุผลที่แท้จริง เป็นเพราะลูกเต๋าลดความยากลงห้าเท่าแม่*มันนั่นแหละ! เดิมทีเขายังกังวลว่าจะให้ทุกคนเห็นผลงานเขาได้อย่างไร แต่ตอนนี้จางเย่วางใจแล้ว!




*-*-*-*-*-*-*-*-*-*-*-*-*-*-*-*-*



[Go To Next Chapter]( ./82.md)