##บทที่ 425 : สาวสวยผมสั้นแสนโดดเด่น!
แปดโมงกว่าตอนเช้า

ที่ไหนสักแห่ง บริเวณหน้าประตูขนาดใหญ่

จางเย่ลงจากรถแท็กซี่ เมื่อมาถึงก็พบกับตึกที่มีตราของรัฐติดไว้อยู่ บริเวณหน้าประตูมี รปภ. สองนายยืนอยู่ เขายังไม่เข้าไป เพียงเดินข้ามถนนไปเพื่อหาข้าวเช้ากิน ชายหนุ่มจัดการตับผัดไปจานหนึ่งกับหมั่นโถวครึ่งลูก อิ่มจนเรอ ถึงได้เช็ดปาก สวมแว่นกันแดดและผ้าปิดปากก่อนเดินเข้าไปที่ตึก

"มาหาใครครับ?" พนักงานรักษาความปลอดภัยคนหนึ่งมองมาที่เขาอย่างระแวดระวัง

รปภ. อีกคนกล่าว "แสดงบัตรประชาชนด้วยครับ"

จางเย่กล่าว "ผมมาหาหัวหน้าฝ่ายกำกับข้อมูลอินเทอร์เน็ตต่งจื้อเฉียง ผมแซ่จางครับ"

คนที่หน้าประตูได้ยินดังนั้น ก็ก้มหน้าลงโทรศัพท์ "สวัสดีครับ หัวหน้าหน่วยต่ง มีชายหนุ่มแซ่จางมาหาคุณ ... ครับ อยู่ข้างนอก ... ได้ครับ ได้ครับ ผมทราบแล้วครับ"

จากนั้นก็พยักหน้าให้กับ รปภ. อีกคนอย่างไม่แสดงสีหน้าความรู้สึก ถึงค่อยโบกมือให้ผ่านได้

รปภ.เปิดประตูให้ "ตึก B ชั้นสาม"

จางเย่ยิ้ม "ขอบคุณครับ"

ที่นี่ไม่ใช่สำนักงานหลักของหน่วยรักษาความมั่นคงภายใน แต่น่าจะเป็นอีกออฟฟิศหนึ่ง เมื่อดูจากการตกแต่งภายในตัวตึก คิดว่าคงไม่ได้มีแค่หน่วยกำกับฯ เพียงหน่วยเดียว น่าจะมีหน่วยงานย่อยอื่นๆ อยู่ด้วย ความจริงเป็นอย่างไรเขาไม่ทราบ และไม่คิดจะสนใจ เขาแค่มาตามคำสั่งเท่านั้น พอผ่านไปสองวันก็ไม่ต้องมาแล้ว รู้ละเอียดไปก็ไร้ประโยชน์

…….

ตึก B

หาอยู่ห้านาทีกว่าจะเจอ เดินเข้าไปกดลิฟต์ขึ้นชั้นสาม

ติ๊ง เมื่อลิฟต์หยุดลงก็ก้าวออกมา ป้ายชี้บอกทางอยู่บนกำแพงตรงหน้าพอดี

"อาจารย์จางเย่หรือเปล่าครับ?" อีกด้านหนึ่ง มีชายในวัยราวเกือบสี่สิบเดินออกมา รูปร่างท้วม ซึ่งสวมชุดเครื่องแบบของหน่วยงานนี้ กำลังยิ้มจนตาหยีมาให้

เพื่อเป็นการแสดงความเคารพ จางเย่จึงถอดแว่นดำกับผ้าปิดปากออก "ผมเองครับ คุณคือ?"

ชายวัยกลางคนกล่าว "ผมชื่อต่งจื้อเฉียงครับ"

จางเย่ยื่นมือออกมา "หัวหน้าหน่วยต่ง สวัสดีครับ เรื่องเมื่อสองวันก่อนขอบคุณมากครับ"

"ลำบากแค่ยกมือ ไม่ต้องเกรงใจน่า" ต่งจื้อเฉียงหัวเราะฮ่าๆ "ถึงจะเป็นเพราะไอ้หนูหลวี่อวี้หู่บากหน้ามารบกวน แต่ที่คุณออกมาทวงความยุติธรรมให้กับประชาชนคนธรรมดานั้น พลอยทำให้หน่วยเรายอมรับนับถืออย่างสุดซึ้ง ลำบากแค่นี้ จะต้องเก็บมาพูดถึงด้วย?"

จางเย่หัวเราะ "อย่างนั้นก็ขอบคุณมากครับ ถ้าไม่ได้พวกคุณช่วยไว้ ป่านนี้ผมคงยังอยู่ในห้องขังแน่ ยังไงเรื่องนี้ก็นับว่าผมทำไม่ถูกต้อง"

ต่งจื้อเฉียงยักไหล่ "ไปกัน ผมจะพาคุณไปดูในหน่วยงานสักหน่อย อวี้หู่บอกคุณแล้วใช่ไหม? นี่น่ะก็แค่ตามพิธีการ จะได้ตอบสังคมภายนอกได้ ที่หน่วยงานเราอยากให้คุณมาช่วยก็แค่จัดการเรื่องวุ่นวายในวงการบันเทิงเท่านั้น อย่างพวกแฟนคลับดาราทะเลาะกัน เดี๋ยวนี้มีการแฮกเข้าคอมพิวเตอร์อีกฝ่าย ปล่อยไวรัสปล่อยโทรจันกันแล้วนะ เรื่องแบบนี้นับวันยิ่งมากขึ้นเรื่อยๆ ด้วย เฮ้อ คุณเป็นคนในวงการบันเทิง แต่ความสัมพันธ์กับวงการหนังสือวรรณกรรมการศึกษาก็ไม่เลวด้วย รู้จักคนมาก รู้เรื่องมาก ถึงได้ขอคุณมาช่วยงานนี่พอดี"

จางเย่ไม่ลังเล "ได้ อยากให้ผมช่วยอะไรบอกได้เลยครับ"

ต่งจื้อเฉียงกล่าว "ไม่ขนาดนั้นหรอกครับ แค่นั่งจิบชาเล่นเน็ตเล่นเกมก็พอแล้ว ฮ่าๆ ไม่ต้องจริงจังนักหรอก แค่คุณยอมมา ทางฝ่ายผมก็ตอบเบื้องบนได้แล้ว"

ระหว่างที่เดินไป ต่งจื้อเฉียงช่วยแนะนำและบอกกล่าวสถานการณ์ในหน่วยงานของเขาคร่าวๆ ให้ฟัง ระหว่างทางเดินมีป้ายประกาศเกียรติคุณและเหรียญรางวัลติดอยู่ บ้างเป็นรางวัลหน่วยงานดีเด่น บ้างคือประกาศเกียรติคุณชั้นที่สอง บ้างคือเหรียญเกียรติยศ ฯลฯ คุณต่งอารมณ์ดีไม่เลว ไม่วายโม้ให้จางเย่ฟังอีกว่า "นี่เป็นรางวัลที่คนของผมคว้ากลับมาได้ หน่วยกำกับอินเทอร์เน็ตไม่เหมือนหน่วยอื่นหรอกครับ วันหยุดก็ไม่ได้หยุด เฮ้อ ความจริงหน่วยรักษาความมั่นคงทั้งหลายก็ไม่ต่างกัน คุณดูนี่ นี่เป็นเมื่อตรุษจีนปีก่อน ผมคนเดียวใช้เวลาตามรอยสองวันหนึ่งคืนไม่หลับไม่นอน ตามรอยคดีอาชญากรรมทางอินเทอร์เน็ตรายหนึ่ง ถึงได้รางวัลนี้มาเชียวนะ ส่วนนี่ เป็นเมื่อตอนห้าเดือนก่อน ทีมของผมตามแกะรอย IP ของแฮกเกอร์ที่กำลังเป็นที่ต้องการตัวรายหนึ่ง สุดท้ายเจอตัว ทีมตำรวจสากลร่วมมือกับตำรวจท้องที่จับตัวมาได้ ถึงได้มอบประกาศเกียรติคุณชั้นที่สามนี้มาให้กับทีมเรา"

จางเย่ฟังเขาพูด ก็พยักหน้าให้เป็นช่วงๆ และกล่าวเสริม "หน่วยงานคุณเป็นหัวกะทินี่นา"

"ก็ใช่" ต่งจื้อเฉียงยิ่งพูดยิ่งภูมิใจ "ในบรรดาหน่วยงานเกี่ยวข้องกับระบบเครือข่าย หน่วยงานของผมโดดเด่นที่สุด ฝีมือสูงส่ง ทนลำบากได้ ทั้งเชื่อฟังคำสั่งภายใต้การชี้แนะสั่งสอนของผม ไหนจะความสัมพันธ์ระหว่างเพื่อนร่วมงานที่สนิทสนมกลมเกลียว เป็นเหมือนครอบครัวเดียวกัน ดังนั้นคุณมา..."

มาถึงออฟฟิศแล้ว

ตอนยังไม่ถึงออฟฟิศ คุณต่งยังพออวดอ้างได้ จางเย่เห็นว่าข้างในมีคนหลายคนมายืนล้อมกันอยู่ เป็นนายตำรวจอินเทอร์เน็ตสามนายกำลังยืนล้อมนายตำรวจหญิงคนหนึ่ง

"เจ้าหน้าที่ฟ่าน! เวลาทำงานยังจะมาฟังเพลงอะไรกัน!"

"ฉันว่างจนเบื่อก็ไม่ได้เหรอ?"

"คุณว่าง! แต่พวกเรายังต้องทำงานนะ!"

"พวกคุณทำงานหรือไม่ทำเกี่ยวอะไรกับฉันล่ะ?"

"หึ คุณนี่ทำไมเป็นแบบนี้นะ! เจ้าหน้าที่ฟ่าน! คุณยังมีจิตสำนึกความเชื่อฟังในหน้าที่ไหม? หัวหน้าเพิ่งออกไปคุณก็เป็นแบบนี้แล้ว?"

"ต่อให้คุณต่งอยู่ ฉันอยากฟังเพลงก็ฟัง นี่จะต้องรายงานขอความเห็นชอบพวกคุณด้วย? ‘ดอกไม้ของสตรี’ พวกคุณเคยฟังไหม? เพลงเพราะนะ"

"นิสัยเธอนี่มัน..."

"เหอๆ นิสัยฉันเป็นยังไง?"

ทั้งสามรุมวิจารณ์ตำรวจหญิงคนเดียว เสียงดังลอดออกไปถึงข้างนอก!

จางเย่เหงื่อตก ต่งจื้อเฉียงพูดยังไม่ทันขาดคำ นี่คือโดดเด่นที่สุด? นี่เรียกว่าทนความลำบากทั้งยังเชื่อฟังคำสั่ง? นี่คือความสัมพันธ์ระหว่างเพื่อนร่วมงานสนิทสนมกลมเกลียว? แค่กๆ คุณต่งเพิ่งจะอวดไปเมื่อครู่นี้เอง จางเย่อดนึกกระอักกระอ่วนแทนเขาไม่ได้จริงๆ

ต่งจื้อเฉียงหน้าชา อดนิ่งเฉยไม่ไหว ผลักประตูเข้าไปอย่างกรุ่นโกรธ "มีเรื่องอะไรกัน! มาเถียงอะไรกันตรงนี้! เจ้าหน้าที่อิงอวิ๋น! ทำไมต้องก่อเรื่องอีกแล้ว! ไม่เห็นฉันอยู่ในสายตาใช่ไหม? ไม่เห็นองค์กรอยู่ในสายตาแล้ว? ฉันเตือนเธอเลยนะ! เธอน่ะยังเป็นผู้กระทำผิดอยู่นะ!"

ขณะนั้น ตำรวจหญิงได้หันหน้ากลับไป

จางเย่เห็นหน้าของตำรวจหญิงแล้วต้องตะลึงทันที จุๆ ในหน่วยงานนี้ซ่อนคนสวยขนาดนี้ไว้ด้วย? สวยโคตรๆ! อายุอานามราวสามสิบกว่า รูปร่างสูงเพรียว หุ่นผอม ทั้งยังตัดผมสั้น ผู้หญิงทั่วๆ ไปแม้จะสวยแค่ไหน ส่วนใหญ่มักไม่เหมาะกับผมสั้น จึงไม่กล้าตัดผมอย่างนี้ แต่ผู้หญิงคนนี้ไม่เหมือนกัน ผมสั้นนั้นเหมาะกับเธออย่างลงตัว ดูเข้ากับลักษณะนิสัย นับเป็นสาวสวยผมสั้นคนหนึ่ง แม้จะเทียบกับสาวสวยในวงการบันเทิงที่จางเย่เคยพบมาไม่ได้ แม้จะยังไม่มีความงามพอฟัดพอเหวี่ยงกับพวกดาราหญิงจำนวนมาก แต่ในความรู้สึกของจางเย่ แค่เห็นก็ทราบว่าเป็นผู้หญิงที่มากความสามารถคนหนึ่ง

ฟ่านอิงอวิ๋นไม่ยอมรับทั้งไม้อ่อนไม้แข็ง "งั้นพวกคุณก็ปล่อยฉันไปสิ ฉันจะได้กลับบ้านไป ‘พิจารณาตัวเอง’ สักหน่อย พวกคุณคิดว่าฉันอยากมาทำงานมากนักเหรอ?"

เหมิงอี้ชี้หน้าเธอกล่าวว่า "ทำไมพูดกับหัวหน้าแบบนี้!"

ฟ่านอิงอวิ๋นหงายมือ ไหวไหล่ "ฉันก็พูดแบบนี้มาตลอดนั่นแหละ!"

ขณะเดียวกันจางเย่พบว่า ผู้สูงวัยกับชายหญิงอีกสองคนที่อยู่ในออฟฟิศนั้น ต่างนั่งสบายใจอยู่หน้าคอมพิวเตอร์ของตนเอง ไม่หันกลับมามองทางนี้เลยสักนิด ดูเหมือนไม่สนใจเรื่องที่เกิดตรงนี้เลยแม้แต่น้อย จางเย่จึงทราบว่าเรื่องนี้ต้องไม่ได้เกิดขึ้นเป็นครั้งแรก ไม่ใช่ว่าพวกเขาไม่สนใจอะไรรอบข้าง แต่เพราะเรื่องนี้เกิดขึ้นจนเป็นปกติต่างหาก!

ทะเลาะกับเพื่อนร่วมงานทุกวัน?

ด่ากับหัวหน้าทุกวัน?

เชี่* แม่สาวนี่เป็นคนแบบไหนน่ะ! แถมร้ายกาจกว่าฉันอีก?

จางเย่ดีใจอยู่บ้าง ที่พบว่านิสัยของแม่สาวคนนี้เหมือนเขาใช่ย่อย ทำให้รู้สึกใกล้ชิด ทั้งอารมณ์นั่นยังร้ายกว่าจางเย่อีก!

หลายคนร่ำร้องกันต่ออีกครู่หนึ่ง สุดท้ายได้แต่หมดแรงไปเอง

ต่งจื้อเฉียงสะบัดมือ หันหน้ากลับมามองจางเย่ กล่าวว่า "อาจารย์จาง ให้คุณต้องหัวเราะแล้ว ไม่ต้องไปสนใจเธอหรอกนะ มา มานั่งตรงนี้ อยากนั่งตัวไหนคุณเลือกเลย"

"จางเย่?"

"จางเย่จริงด้วย!"

"ไอ้หยา อาจารย์จางมาหาพวกเราทำไมน่ะ?"

ทุกคนจึงพบว่าในออฟฟิศมีคนเพิ่มมาอีกคน เหล่าตำรวจไซเบอร์ตาเป็นประกายวิบวับ ฟ่านอิงอวิ๋นก็เช่นกัน ประกายตาวูบไหว ตกตะลึงเล็กน้อย

จางเย่ทักทายกับทุกคนอย่างเรียบง่าย "สวัสดีครับทุกคน"

ต่งจื้อเฉียงแนะนำเขา "จางเย่ ฉันคงไม่ต้องแนะนำให้ทุกคนแล้วล่ะมั้ง? น่าจะรู้จักกันหมดแล้วล่ะ คราวนี้อาจารย์จางมาช่วยงานพวกเราเล็กน้อย อืม พวกเธอรู้ไว้ก็พอ" จากนั้นหันมาแนะนำพวกเขาให้จางเย่ฟัง "นี่คือเหมิงอี้ รับผิดชอบตรวจสอบข้อความในอินเทอร์เน็ต นี่ฟางเสียวสุ่ย รับผิดชอบด้านการป้องกันทางอินเทอร์เน็ต" แนะนำไปทีละคนจนจบ ทว่ามาถึงแม่สาวหัวรั้นผมสั้น ต่งจื้อเฉียงถึงกับมุมปากกระตุกเล็กน้อย โพล่งว่า "นี่คือฟ่านอิงอวิ๋น เคยเป็นอาจารย์สอนวิชาความปลอดภัยในระบบเครือข่ายให้วิทยาลัยป้องกันประเทศ ตอนนี้... ย้ายมาอยู่หน่วยเรา"

อาจารย์?

นิสัยแบบนี้ก็เป็นอาจารย์ได้?

แถมยังเป็นอาจารย์ของมหาวิทยาลัยป้องกันประเทศที่มีชื่อเลื่องลือนั่น?

จางเย่มองฟ่านอิงอวิ๋นด้วยความประหลาดใจสุดๆ จนอดมองเธอหลายครั้งไม่ได้ ดูเหมือนว่าเธอมีตำแหน่งพิเศษในหน่วยงานนี้ ต่างจากคนอื่นๆ ทั้งที่ต่งจื้อเฉียงกับเหล่าเพื่อนร่วมงานเพิ่งจะโต้เถียงกันกับเธอ แต่กลับไม่มีใครรับมือกับเธอได้สักคน หากเป็นคนอื่นๆ จะกล้าทำกิริยาเช่นนี้หรือ? จะกล้าพูดอย่างนี้กับผู้บังคับบัญชาหรือ? เว้นแต่จะไม่กลัวโดนไล่ออกเท่านั้น!

"อาจารย์จาง" ชายหนุ่มคนหนึ่งเดินเข้ามา
ฟางเสียวสุ่ยกล่าวทักทาย "อาจารย์จางสวัสดีค่ะ ฉันชอบรายการคุณทุกรายการเลยนะ"

เหล่าทีมงานต่างคึกคักกันขึ้นมา บางคนถือโอกาสเข้ามาชวนจางเย่คุย

ต่งจื้อเฉียงขณะนั้นรับสายโทรศัพท์อยู่ ท่าทางคงมีเรื่องอะไรสักอย่าง บอกกล่าวพวกเขาคำหนึ่งเสร็จก็ออกไปทันที

พอหัวหน้าจากไป ทุกคนยิ่งคุยกันอย่างสนุกสนาน หน่วยกำกับฯ ปกติแล้วงานค่อนข้างเครียด ตอนนี้มีดารามาคนหนึ่ง พวกเขาจึงดีใจกันมาก

จางเย่พูดคุยกับทุกคนโดยไม่ถือตัว

ตอนนั้นเอง สาวสวยผมสั้นคนนั้นก็เบียดตัวแทรกเข้ามาหาจางเย่ ฟ่านอิงอวิ๋นสวมรองเท้าส้นสูงถือแก้วน้ำอุ่นใบหนึ่ง

"อาจารย์จาง ดื่มน้ำอุ่นนะคะ ร้อนหน่อย ระวังลวกนะ"

พอคำพูดนี้ออกมา คนรอบๆ ต่างต้องตกตะลึง!

แม้แต่สหายผู้เฒ่ากับเหล่าคนที่ไม่สนใจอะไรตรงนั้น พอได้ยินเธอพูดอย่างนี้ยังต้องหันขวับมาอย่างแตกตื่น!

หมายความว่าไง?

นี่แม่*เป็นคำพูดของเจ้าหน้าที่ฟ่านเหรอ?

เสิร์ฟน้ำอุ่นให้ แถมยังเตือนให้ระวังร้อนลวก?

เหย***! ทุกคนอยู่ร่วมกันมาตั้งนาน พวกเขาแต่ละคนกลับไม่เคยเห็นฟ่านอิงอวิ๋นปฏิบัติเช่นนี้เลย!

ไม่ใช่เธอเห็นใครก็ชักสีหน้าใส่หรอกหรือ? ไม่ใช่ว่าเห็นใครเป็นต้องด่าเปิดสักคำสองคำหน่อยเหรอ? แม้แต่อยู่กับพวกเราก็เป็นอย่างนี้นี่? แล้วทำไม..กับอาจารย์จางเย่ถึงทำตัวดีงี้ล่ะ!?

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./26.md)