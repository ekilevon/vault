##บทที่ 454 : ฉันจะพิชิตทะเลแห่งดวงดาว!
ตอนเที่ยง

กินข้าวที่บ้านของป้า

จางตงฮัวยกกับข้าวที่มีควันลอยกรุ่นออกมาจากครัว "เตรียมกินข้าวได้แล้ว มาๆ"

จางเย่เข้าไปช่วย "ป้า ให้ผมมา ในครัวยังมีอีกไหมครับ?"

"กับข้าวอยู่บนโต๊ะหมดแล้ว เธอไปนั่งที่เถอะ เดี๋ยวป้าไปตักข้าวก่อน" จางตงฮัวพูดจบก็หันไปมองจางส่วงที่วุ่นวายอยู่หน้าจอไม่เลิก บ่นว่า "มัวทำอะไรอีก? รีบมากินข้าวเร็ว ลูกไปช่วยน้องขยับโต๊ะให้กว้างๆ หน่อย ไม่งั้นนั่งกันสี่คนไม่พอ"

นอกจากห้องจะเล็กแล้ว ยังตั้งเตียงไว้ด้วย จึงเหลือพื้นที่ว่างไม่มากนัก

จางส่วงไม่ได้ละสายตาจากหน้าจอขณะที่ตอบกลับ "รอแป๊บแม่ หนูยุ่ง!"

จางตงฮัวต่อว่า "ยัยลูกคนนี้นี่ยุ่งบ้ายุ่งบออะไรนัก กินเสร็จค่อยว่ากัน!"

จางส่วงโอดโอย "โธ่แม่คะ มีคนส่งออร์เดอร์มาเยอะมากเลย บางคนก็ถามไซส์นี่นั่นด้วย ยัยยาโถวเชี่ยนเชี่ยนที่น่าตายหนีไปคุยโทรศัพท์ หนูคนเดียวทำไม่ทันแล้วเนี่ย"

จางตงฮัวถาม "กี่ออร์เดอร์ล่ะ?"

จางส่วงซึ่งจดจ่ออยู่ที่หน้าจอ ตอบไปด้วยค่ะ "แค่แป๊บเดียวเองก็ปาไปตั้งร้อยแปดสิบกว่าแล้วค่ะ! ของที่ค้างในบ้านไม่พอขายแล้วอ่ะแม่ วันนี้ยังมีคนสั่งเพิ่มอีก ต้องให้โรงงานผลิตเพิ่มแล้วสิ ไอ้หยา หนูไม่พูดด้วยแล้ว ขอเวลาสองนาที สองนาทีเสร็จแน่!"

ใกล้สองร้อยแล้ว?

จางตงฮัวฟังแล้วยังต้องตะลึง ร้านค้าของลูกสาวเปิดมาหนึ่งปี ดูเหมือนยังขายได้ไม่ถึงสองร้อยชิ้นเลยนะ แต่พอได้เย่น้อยมาช่วยเป็นนายแบบแค่แป๊บเดียว ชั่วโมงหนึ่ง? ครึ่งชั่วโมง? นี่มันเร็วเกินไปแล้ว!

จางเย่ยิ้มๆ "ให้พี่ยุ่งไปเถอะครับ ผมช่วยจัดโต๊ะเองนะ ให้ขยับไปไหนดีครับ?"

"เอะ! เธอวางเลยนะวางเลย!" จางตงฮัวห้ามเขา ยังไงก็ไม่ยอมให้เขาทำ "เธอนั่งกินก็พอ เดี๋ยวให้พี่สาวเธอทำ!"

จางเย่ไม่ฟัง "ไม่เห็นต้องเกรงใจเลย โต๊ะเล็กแค่นี้คิดว่าผมจะยกไม่ไหวเหรอครับ?" พูดจบก็เอามือลองๆ ยกดู ก่อนจะยกขยับเลื่อนโต๊ะ จานกับข้าวและตะเกียบบนโต๊ะไม่มีขยับ แม้แต่นิดเดียวก็ไม่ อย่างไรเสียเขาก็นับว่ารู้กังฟูคนหนึ่งนะ

จางตงฮัวเห็นแล้วอดประหลาดใจไม่ได้ "เย่น้อย มือเท้าเธอดูจะคล่องขึ้นนะ?"

"ธรรมดานะครับ" จางเย่ถ่อมตัว

ขณะนั้นประตูถูกผลักเปิด หลิวเชี่ยนเดินเข้ามาจากด้านนอก

จางตงฮัวเรียกเธอพร้อมรอยยิ้ม "มา เชี่ยนเชี่ยน กินข้าว"

หลายนาทีต่อมา

ทั้งสี่นั่งล้อมโต๊ะ ลงมือกินข้าว

จางเย่ตะกรุมตะกรามไม่มัวมารักษามารยาท วันนี้ถ่ายรูปเปลี่ยนเสื้อผ้ามาทั้งวัน ใช้พลังงานไปมากโข ทำเอาหิวสุดขีด "ง่ำๆ อร่อย! หมูเส้นหวีเซียงหอมสุดๆ!"

จางตงฮัวยิ้มตักกับข้าวให้กับเขาอีก "อร่อยก็กินเยอะๆ"

จางเย่ฟังคำคุ้นเคย ก็พยักหน้าให้เธอ "ครับ อะไรมาฉุดก็หยุดไม่อยู่!"

หลิวเชี่ยนไม่กินอะไร แต่นั่งจ้องหน้าของจางเย่ไม่กระพริบตาเลยสักนิด

จางเย่ถูกมองจนขนหัวลุก "เอ่อ..มีอะไรครับ?"

"เชี่ยนเชี่ยน เธอก็ขยับตะเกียบบ้าง ตอนนี้ยังร้อน เดี๋ยวก็เย็นหมดหรอก" จางตงฮัวคีบกับข้าวให้หลิวเชี่ยน กล่าวอย่างดีอกดีใจ "กินเยอะๆ จะได้มีแรง วันนี้ฉันว่าเธอกับเสี่ยวส่วงคงวุ่นวายกันน่าดู เห็นเสี่ยวส่วงบอกว่ามีออร์เดอร์มาเกือบสองร้อยแน่ะ!"

จางส่วงที่วันนี้อารมณ์ดีกินได้มากเป็นพิเศษ "นี่แหละคือผลของดารา! เมื่อก่อนได้ยินเรื่องพวกนี้มาบ้าง ก็ไม่เห็นว่าจะมีอะไร คิดแต่สุราดีไม่กลัวตรอกลึก ตอนนี้ถึงได้เข้าใจว่าดาราน่ะช่วยแสดงผลยอดเยี่ยมขนาดไหน! น้องชายสามารถนัก!" จากนั้นยกจอกชาขึ้น "บ้านนี้ไม่มีสุรา ฉันเองก็ดื่มไม่เป็น น้องชาย พี่สาวขอใช้ชาแทนสุราคารวะเธอจอกหนึ่ง ขอบคุณมาก!"

จางเย่ยกแก้วชน ในแก้วเขากลับเป็นน้ำอุ่น "สินค้าของพี่ดี ดีไซน์ของยี่ห้อนี้ก็มีรสนิยม ผมไม่ได้ทำอะไรเลย แค่ถ่ายรูปไม่กี่ใบเท่านั้นเองครับ"

จางส่วงแย้ง "จุๆ ยังมีโฆษณาอีกนะ"

จางตงฮัวกล่าว "ป้าเพิ่งเห็นโฆษณาเธอเหมือนกัน เขียนได้ดีมาก โฆษณาดีขนาดนี้ก็เก็บไว้ใช้เองเถอะ เอาให้พี่สาวเธอก็เสียของเปล่าๆ"

หลิวเชี่ยนถอนหายใจ "ใช่ ไม่ควรใช้กับโฆษณานี้เลยอ่ะ!"

จางตงฮัวมองลูกสาวกล่าว "นั่นสิ เพราะลูกนั่นแหละ เอาไปใช้โง่ๆ คราวนี้เป็นไงล่ะ จะเอาออกก็เอาออกไม่ได้ ปล่อยออกไปทั่วหมดแล้ว!"

จางส่วงแลบลิ้นใส่

หลิวเชี่ยนถอนหายใจอีกครั้ง "นั่นสินะ!"

จางตงฮัวกับหลิวเชี่ยนความจริงไม่ได้คิดเรื่องเดียวกันหรอก หลิวเชี่ยนที่เห็นว่าโฆษณาไม่ควรเผยแพร่ นั่นเพราะถ้าเก็บไว้ให้เธอ เธอจะเอาไปขายให้กับบริษัทโฆษณา หนึ่งล้านเชียวนะ! ถึงตอนนั้นค่อยแบ่งกับจางส่วงได้คนละห้าแสน ลองคิดดูสิว่าจะรวยขนาดไหน! แน่นอน ก็แค่คิดเล่นๆ ชีวิตของเธอทุ่มให้กับร้านค้าและสินค้าตัวนี้แล้ว ต้องการยืนหยัดได้ในระยะยาว สถานการณ์ตอนนี้นับว่าเหมาะสมที่สุด ไม่อย่างนั้นจะเป็นการฆ่าไก่เอาไข่! หลังวางสายจากเพื่อนวัยเด็ก หลิวเชี่ยนก็ทราบดีแล้วว่า เธอกับจางส่วงคราวนี้นับว่าติดค้างจางเย่ครั้งใหญ่! ทั้งรู้ว่าจางเย่กับวงการบันเทิงและวงการโฆษณานั้นมีความสำคัญมากแค่ไหน!

ดาราระดับ C !

อาจารย์เป่ยต้าที่อายุน้อยที่สุด!

พิธีกรรายการโทรทัศน์ชื่อดัง!

แถมเป็นเป็นนักกวี นักเขียน นักวิชาการ!

แต่ละวงการล้วนแต่เป็นเทพองค์ใหญ่ ทว่ากลับมานั่งร่วมโต๊ะกินข้าวกับฉัน? เมื่อก่อนจางส่วงเคยบอกว่ามีน้องชายเป็นดาราใหญ่ ทำไมฉันกลับคิดว่าเธอแค่ขี้โม้กันนะ?

เว*เอ๊ย!

คราวนี้ขายหน้าเชี่*ๆ!

หลิวเชี่ยนได้แต่มองค้อนจางส่วง นึกในใจว่ายัยหนูนี่ไม่ประสงค์ดี มีน้องชายที่ชวนให้โม้ได้ขนาดนี้กลับไม่เปิดปากสักนิด ไม่เคยหลุดออกมาสักแอะ ซ่อนเอาไว้เสียมิด!

กินข้าวเสร็จแล้ว

จางส่วงกับหลิวเชี่ยนรีบกลับไปยุ่งอยู่หน้าจอต่อ

จู่ๆ หลิวเชี่ยนก็ชี้นิ้วไปที่จอ "ไอ้หยา ร้านพวกเราได้ออกข่าวเวยป๋อด้วย! รีบดูเร็ว!"

เป็นข่าวแนะนำของเวยป๋อในอันดับที่ห้า พื้นที่ข่าวนั้นไม่นับว่าใหญ่และไม่ได้ดึงดูดสายตา แต่ก็ไม่ได้เล็กที่สุด ยังพอมีพื้นที่อยู่บ้าง

หัวข้อข่าวว่า ‘โฆษณาใหม่ของจางเย่!’

ด้านล่างเป็นตัวคำโฆษณาและลิงค์ร้านเทียนหลาง(หมาป่าสวรรค์) ของจางส่วง

"เห็นโฆษณาสั้นๆ ชิ้นนี้แล้ว ฉันกลับมีความเห็นมากมาย อาจเป็นเพราะเคยผ่านความล้มเหลวมาก่อน มีแต่ลูกผู้ชายที่เคยผ่านลมฝนมาถึงชอบโฆษณาชิ้นนี้ ความยากลำบาก ความอ่อนแอ ความดื้อรั้น และอุดมคติของลูกผู้ชายล้วนถูกเขียนออกมาในโฆษณาชิ้นนี้หมดแล้ว เอามาใช้โฆษณาเสื้อผ้าผู้ชาย นับว่าเหมาะสมที่สุด ฉันต้องนับถือความคิดความสามารถของอาจารย์จางเย่อีกครั้งจริงๆ คำที่ฉันชอบที่สุดในบรรดานี้ก็คือ ‘นี่แหละคือลูกผู้ชายตัวจริง ลูกผู้ชายที่ไม่ได้มีแค่ด้านเดียว!’ จางเย่อาจจะหมายถึงตัวเขาเองด้วย เขาเป็นทั้งดีเจ ทั้งพิธีกร อาจารย์มหาวิทยาลัย ชมชอบเขียนบทกวี ด่าผู้บังคับบัญชา ทำร้ายดารา เป็นลูกผู้ชายที่เขียนโฆษณาชิ้นนี้ออกมาได้ นับว่าไม่อาจพ้นความสัมพันธ์นี้จริงๆ ลูกผู้ชายไม่ได้มีเพียงด้านเดียว ... ยังจะมีลูกผู้ชายคนไหนมีด้านมากกว่าจางเย่กันนะ?"

มีคนเห็นข่าวนี้หลายคนแล้วเช่นกัน

"หือ อาจารย์จางเขียนกลอนใหม่?"

"ไม่ใช่กลอน คำโฆษณาต่างหากล่ะ"

"โฆษณาของจางเย่ก็เหมือนกลอนนั่นแหละ!"

"นั่นสิ ฉันประทับใจตรง ‘ฉันจะเป็นกระบอกเสียงให้ตัวเอง’ ที่สุด เขียนได้ยอดเยี่ยมมาก! ส่วนเจ้า ‘ลูกผู้ชายไม่ได้มีด้านเดียว’ นี่ก็ดีมากเหมือนกัน!"

"ฉันชอบโฆษณาเบรนโกลด์มากกว่านะ แม่*เป็นผลงานชิ้นสุดยอดของอาจารย์จางเย่เลย! เป็นตำนานมหัศจรรย์ในวงการโฆษณาเชียวล่ะ!"

"เฮ้ย เม้นต์บนรสนิยมแปลกดีนะ!"

"เบรนโกลด์มันล้างสมองเกิน โฆษณาชิ้นนี้ดูปกติกว่า"

"ฉันชอบโฆษณาเสื้อผ้าชายชิ้นนี้นะ ดูมีพลังดี!"

"ผลงานของอาจารย์จางเย่ ทุกชิ้นทำไมถึงได้ยอดเยี่ยมแบบนี้นะ!"


……


จางส่วงตะโกนลั่น "ออร์เดอร์ไหลมาอีกแล้ว!"

หลิวเชี่ยนหัวเราะฮ่าๆ "เวยป๋อช่วยเราโฆษณาแล้วคราวนี้! ไม่ต้องให้พวกเราจ่ายค่าโฆษณาเอง! ส่วง(เจ๋ง)!"

"หือ? อะไร?" จางส่วงตอบรับ

หลิวเชี่ยนปาดเหงื่อ "ฉันไม่ได้เรียกเธอ หมายถึงส่วง(เจ๋ง)จริงๆ!"

ส่วนจางตงฮัวยืนเก็บโต๊ะอยู่ด้านหลังอย่างมีความสุข ปลื้มใจสุดๆ ที่ธุรกิจของลูกสาวก้าวหน้าอย่างยิ่งใหญ่ เธอในฐานะแม่ย่อมต้องดีใจที่สุด แถมต่อไปไม่ต้องกังวลใจเรื่องงานของลูกสาวอีก มีเย่น้อยญาติร่วมสายเลือดปูทางให้พี่สาวอย่างจางส่วงทั้งที ธุรกิจย่อมต้องไม่เลว หากคิดจะเป็นแบรนด์ใหญ่ในประเทศหรือต่างประเทศไม่มีทางเป็นไปได้หรอก เพราะต้องใช้เงินทุนเป็นจำนวนมากมายมหาศาล ไหนจะต้องมีหัวธุรกิจอีก แต่หากคิดจะเป็นร้านค้าออนไลน์ที่มียอดขายชั้นแนวหน้าจนทุกคนต้องพูดถึงนั้นกลับไม่ใช่ปัญหาเลยสักนิด อย่างน้อยๆ ก็มีกินมีใช้แน่นอน!

จางส่วงหัวเราะร่าเริง "ได้พึ่งพารัศมีน้องฉันอีกแล้วสิ!"

จางเย่ยิ้มหน้าบานไปด้วย "เป็นผมพึ่งพารัศมีพี่ต่างหาก โตมาขนาดนี้ เพิ่งได้เป็นนายแบบครั้งแรกนี่แหละ สนุกดีนะครับ ต่อไปผมก็ห้อยชื่อว่าเป็นนายแบบได้แล้วสิ มีอะไรก็จะได้ก้าวหน้าไปอีก หากต่อไปมีเรื่องดีๆ แบบนี้ล่ะก็ พี่อย่าลืมตามผมนะ" พูดไปแล้ว เขาก็กลัวพี่กับป้าจะเกรงใจ ความจริงอย่างที่จางเย่ว่า เรื่องนี้ไม่นับเป็นอย่างไรจริงๆ เขาไม่ใช่ไม่มีเวลา ในเมื่อสามารถช่วยเหลือญาติพี่น้องได้ ทำไมเขาจะไม่ทำ?

กับดาราคนอื่นๆ พูดว่าเวลาเป็นเงินเป็นทอง

รับงานนอก

คุยธุรกิจ

แม้แต่เรื่องรับโฆษณา

อย่างเช่น พวกเขาสามารถไปร่วมงานตัดริบบิ้นเปิดบริษัทได้ แค่ครึ่งชั่วโมงถึงหนึ่งชั่วโมง พอตัดริบบิ้นกินข้าวร่วมกัน ก็ได้แล้วหลายแสน ด้วยอัตราการแลกเปลี่ยนนี้ ย่อมต้องมีคนยินดี

แต่จางเย่นั้นแตกต่าง เขาไม่ได้ออกหน้ามากนัก ไม่ได้รับงานการค้ามากเช่นกัน เขาไม่ได้มีตารางอะไรทั้งวัน เขาไม่มีแม้แต่ผู้จัดการหรือบริษัทตัวแทน เขาน่ะเป็นดาราอิสระที่โดดเด่นคนหนึ่งในวงการ ไม่ได้มีข้อจำกัดอะไร เขารู้ดีว่าการออกหน้านั้นมีค่าน้อยจริงๆ แม้จะได้เงิน แต่ก็ใช่ว่าเพิ่มชื่อเสียงได้สักเท่าไรเชียว หากทำมากๆ เข้า คงมีแต่เสียชื่อไปอีกด้วยซ้ำ นั่นเป็นสิ่งที่จางเย่ไม่มีทางทำ! อีกอย่างเขาเองก็มีเวลาว่างมากมาย ไม่เห็นเหรอว่าหมอนี่นอนอยู่บ้านเกือบทั้งวันน่ะ?

จางเย่เห็นแต่ชื่อเสียง เขาไม่ได้หวังเรื่องผลประโยชน์หลายแสนหลายล้านตรงนี้!

เขามีความฝันยิ่งใหญ่ เป้าหมายอันห่างไกล วิสัยทัศน์ที่สูงส่ง!

ดังนั้นที่เขามองหาน่ะไม่เหมือนกันกับดาราคนอื่นๆ เขาไม่ได้เห็นแค่เงิน แต่เห็นประเทศ เห็นโลกกว้างใบนี้ เห็นจักรวาลที่เป็นเช่นทะเลดวงดาว!




*-*-*-*-*-*-*-*-*-*-*-*-*-*-*-*


[Go To Next Chapter]( ./55.md)