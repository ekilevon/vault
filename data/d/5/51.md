##บทที่ 451 : คำโฆษณาของเจ็ดหมาป่า (Septwolves)!
ยามเช้า

ทั้งสามมาถึงโรงแรมแล้ว โรงแรมหรูแห่งนี้ตั้งอยู่บนถนนเหลี่ยงกวง เป็นถึงโรงแรมระดับห้าดาวก็จริงแต่กลับไม่ได้ดูหรูหราอะไร แค่ไม่ถึงกับแย่นัก

หลิวเชี่ยนเดาะลิ้น "ทำไมต้องมาที่ดีๆ ขนาดนี้ด้วยนะ?"

จางส่วงไม่ได้ถือสาหาความ เพียงกล่าวว่า "เห็นเพื่อนบอกว่าห้องสูทที่นี่น่ะกว้าง จะทำให้เราได้ภาพมุมกว้างด้วย แถมตกแต่งภายในก็ดี แสงก็ไม่เลวอีก"

หลิวเชี่ยนกลับปวดใจยิ่งกว่าเดิม "ห้องวิวกว้าง? ห้องสูทด้วย?"

จางส่วงกล่าวอย่างมุ่งมั่น "คราวนี้พวกเราจะทุ่มหมดหน้าตัก!"

"ค่าห้องเท่าไร? พันห้า? สองพัน?" หลิวเชี่ยนเห็นจางส่วงพยักหน้าหงึกๆ ว่าประมาณนั้น ก็กระซิบเสียงเขียวต่อ "เธอนี่ทุ่มเทจริงๆ เลยนะ ทั้งที่ยอดขายร้านเราเดือนหนึ่งไม่ถึงสองพัน ช่างแสนดีเหลือเกิน จะว่าไปเธอเอาเงินใส่ค่าโรงแรมนี่หมดยัง? พวกเรามาถึงโรงแรมก่อนเที่ยงก็จริง แต่อย่างมากคงใช้เวลาไม่ถึงเที่ยงเสียด้วยซ้ำ นี่จะเปลืองไปไหม"

จางส่วงยืนยันอย่างหนักแน่นว่า "น้องฉันมาช่วยเป็นแบบให้พวกเราทั้งที จะถ่ายก็ต้องถ่ายดีๆ สิ ไม่งั้นคนอื่นเห็นเข้าจะบอกว่าเราไม่ลงทุนใช่ไหมล่ะ? เขาน่ะไม่เหมือนอย่างพวกนายแบบก่อนหน้าที่ทำอะไรก็ได้ ถ่ายเสร็จค่อยแยกย้าย พอเถอะเชี่ยนเชี่ยน พวกเราเข้าไปกัน!"

เธอเดินไปที่รีเซปชั่น

หลิวเชี่ยนเข้าไปหาพนักงานโรงแรมอย่างไม่เต็มใจ แล้วให้พวกเขาช่วยย้ายลังขึ้นไปให้ มีทั้งหมดสามลัง ล้วนเป็นเสื้อผ้าบุรุษ

จางเย่หยิบพวกอุปกรณ์ถ่ายภาพจากในกองของ เดินแบกตามหลังพวกเธอไปต้อยๆ


……


ชั้นบน

ในห้องวิวมุมกว้าง

หลิวเชี่ยนให้พนักงานโรงแรมวางลังลงบนพื้น ก่อนหันไปหยิบเอากระเป๋าสตางค์ออกมา ให้ทิปพวกเขาไปร้อยเหรียญ ท่าทางเหมือนต้องกรีดเลือดกรีดเนื้ออย่างไรอย่างนั้น! ช่วยไม่ได้ การค้าไม่ดี ไม่มีแหล่งรายได้ เธอกับจางส่วงมีแต่จนลงไปทุกวัน กับแค่ร้อยเหรียญจึงไม่ค่อยอยากจะควัก!

"ส่วง"

"อะไร?"

"แบบนี้จะดีจริงเหรอ?"

"จริงสิ"

"เธอแน่ใจ?"

"เธอถามมาสองรอบแล้วนะ ฉันมั่นใจหนักมากกกกก"

หลิวเชี่ยนถอนหายใจเฮือก จากนั้นเปิดลังออกมา โดยมีจางส่วงเปิดอีกลังอยู่ด้านข้าง รื้อหยิบเสื้อผ้าขึ้นมาทีละชิ้นเพื่อจับคู่กัน ขนาดเสื้อผ้าเหล่านี้ล้วนเป็นขนาดสำหรับจางเย่ ขณะที่หลิวเชี่ยนออกไปจัดเตรียมอุปกรณ์ถ่ายรูป

"แสงโอเคไหม?"

"ฉันลองถ่ายก่อน"

"เป็นไง?"

"ใช้ได้ ไม่มีปัญหา"

จางเย่ไม่สอดมือ ยืนดูวิวอยู่ข้างหน้าต่าง ตอนนี้เขามาช่วยพี่สาว พี่ให้ทำอะไรก็ทำอย่างนั้น

จางส่วงเรียกเขา "เย่น้อย เรียบร้อยแล้ว เธอเปลี่ยนสูทตัวนี้ดูก่อน"

จางเย่หันกลับมามอง "โอ๊ะ ท่าทางไม่น้อยเลยนี่ ทำไมหลายตัวแบบนี้ล่ะ?"

"ลำบากเธอหน่อยนะ กลับไปพี่จะเลี้ยงข้าว" จางส่วงกล่าวอย่างยิ้มแย้ม

จางเย่เอาเสื้อผ้าเข้าไปเปลี่ยนในห้องน้ำ การเปลี่ยนเสื้อผ้าแบบนี้เขาคุ้นชินเสียแล้ว ช่วงที่ทำรายการทอล์คโชว์ เพื่อให้ได้ชุดตามแบบรายการ ‘ทอล์คโชว์คืนนี้ปี ‘80 ’ จึงต้องเปลี่ยนเสื้อสูทอยู่บ่อยๆ กลายเป็นว่าทำได้อย่างคล่องแคล่วเละคุ้นชิน

สูทสีน้ำเงิน เสื้อเชิ้ตกับกางเกงสีดำ

……

พอออกมาจากห้องน้ำ จางเย่ก็ดูเปลี่ยนไป เทียบกับตอนใส่ชุดธรรมดาก่อนหน้านี้แล้ว จางเย่ดูดีมีสไตล์ขึ้นเป็นร้อยเท่าพันเท่า นัยน์ตาของเขาดูลึกล้ำยากคาดเดา แค่ยิ้มน้อยๆ ก็มีท่าทีชั่วร้าย เหมือนดั่งมหาสมุทร ดังฟ้ากว้าง ดังจักรวาล…

เอาล่ะ ไม่โม้ก็ได้

ความจริงไม่ได้มีอะไรเปลี่ยนไปสักกะผีก!

หลิวเชี่ยนกล่าวอย่างเนือยๆ ไม่ใส่ใจ "เธอจะไปยืนตรงไหนก็เลือกเอา"

จางเย่เดินไปในมุมที่เขาหมายตาไว้ "ยืนตรงนี้?"

หลิวเชี่ยนกล่าว "ขยับมาข้างๆ หน่อย โอเค อย่าขยับนะ" พอถึงตอนถ่ายรูป เธอกลับดูชำนาญอยู่บ้าง "ยิ้มหน่อย ...ดี ...ท่ายืนดูเรียบๆ นะ เปลี่ยนท่าหน่อย ... ดี!"

หนึ่งตัว…

สิบตัว…

ยี่สิบตัว…

จางเย่เปลี่ยนเสื้อผ้าไม่หยุด ถ่ายรูปไปอย่างต่อเนื่อง

เมื่อสองปีก่อนหลิวเชี่ยนเคยทำงานด้านการถ่ายรูป รับงานในนามบริษัท ช่วยบรรดาร้านค้าออนไลน์ที่ต้องการนายแบบและช่างภาพ นอกจากนี้ทางบริษัทยังให้เช่าอุปกรณ์ด้วย เพราะมีประสบการณ์ด้านนี้จึงขันอาสา เมื่อจางส่วงบอกว่ามีความคิดจะเปิดร้านค้า พูดไปแล้ว หลิวเชี่ยนแม้จะไม่ได้พบนายแบบเป็นร้อยก็น่าจะสักแปดสิบได้ แต่เธอยังไม่เคยเห็นนายแบบที่ ‘ดูไม่มีอะไร’ เหมือนน้องชายของจางส่วงมาก่อนเลย! สูง? ไม่นับว่าสูง หน้าตา? ไม่นับว่าหล่อ บุคลิก? ไม่ได้มีอะไรโดดเด่น แค่ดวงตามีเสน่ห์และเสียงน่าฟัง แต่มันจะไปมีประโยชน์อะไรล่ะ ในเมื่อการถ่ายภาพไม่ได้ใช้เสียง ดังนั้นเธอจึงไม่เข้าใจว่าทำไมเพื่อนรักถึงได้ทุ่มเดิมพันกับน้องชายคนนี้นักหนา!

เป็นดารา?

ค่าตัวหลายล้านอีก?

หลอกใครกันยะ! มีใครเคยเห็นดาราหน้าตาธรรมดาๆ ดาษดื่นแบบนี้ด้วยเหรอ?

ราวๆ สิบเอ็ดโมง

"เรียบร้อย ถ่ายเสร็จหมดแล้ว" หลิวเชี่ยนเก็บกล้อง

จางส่วงนั่งบนโต๊ะเขียนหนังสือเปิดโน้ตบุ๊คขึ้นมา "เอามาให้ฉัน ฉันจะจัดๆ รูปก่อน" เธอเปิดคลังภาพ ที่ดีก็เก็บไว้ ที่แย่ก็ลบทิ้งไป งานนี้ทำเสร็จอย่างรวดเร็ว ภาพถูกเธอจัดหมวดหมู่ไว้เรียบร้อย "OK อัพโหลดเถอะ"

หลิวเชี่ยนอึ้งงัน "ตอนนี้เลย?"

จางส่วงกล่าวอย่างตื่นเต้น "ก็ใช่น่ะสิ ต้องแข่งกับเวลานะ!"

หลิวเชี่ยนกล่าว "เธอทำอะไรของเธอน่ะ หลายเดือนนี้ค้าขายไม่ดีอยู่แล้ว ช้าไปหน่อยก็ไม่เป็นไรหรอก กลับไปกินข้าวบ้านเธอกันก่อนเถอะน่า ป่านนี้น้าคงรอพวกเรานานแล้วมั้ง"

จางส่วงมองนาฬิกา "ยังไม่ทันเที่ยง อัพเถอะ อัพเสร็จค่อยไป" พูดจบก็เริ่มทำงานเบื้องหลัง อัพโหลดภาพขึ้นไป

จางเย่เดินเข้ามาดูด้วย "พี่ ได้แล้ว?"

จางส่วงรับคำ ทว่าคิ้วค่อยๆ ขมวดมุ่น "ไม่สิ ยังขาดอะไรสักอย่างแฮะ"

หลิวเชี่ยนนั่งอยู่บนโซฟา ถามอย่างเกียจคร้าน "ขาดอะไรไป?"

จางส่วงตบโต๊ะ "ใช่แล้ว! ขาดคำโฆษณา!" พูดจบจางส่วงก็หันไปทำตาโตพราวระยับใส่จางเย่ "น้องชาย ช่วยคนต้องช่วยถึงที่สุดเนอะ"

จางเย่เหงื่อตก "จะให้ผมทำ?"

จางส่วงรีบกล่าว "มีทักษะภาษาระดับเธอ เรื่องแค่นี้นับเป็นอะไรได้?"

หลิวเชี่ยนแทรก "ให้น้องเธอคิดคำโฆษณา? เมื่อก่อนไม่ใช่ว่าพวกเราคิดไว้ดีมากแล้วหรือไง เสื้อผ้าชายแบบเรียบง่าย --- หมาป่าสวรรค์"

จางส่วงหันไปเหลือกตาใส่ "ธรรมดาไปย่ะ ตอนนี้มีมืออาชีพตัวจริงอยู่ตรงหน้าทั้งคน อย่าเอาไอ้คำที่เราสองคนขุดออกมาจากเน็ตมาใช้เลยน่า ขายหน้าคนเขา!"

"มืออาชีพ?" หลิวเชี่ยนจ้องจางเย่อย่างอึนๆ

จางส่วงมองเขา "น้องชาย พี่ต้องพึ่งนายละนะ"

จางเย่ได้แต่ถาม "ของพวกพี่ยี่ห้ออะไร?"

หลิวเชี่ยนตอบ "เทียนหลาง (หมาป่าสวรรค์)"

จางเย่ถาม "เอาโฆษณายาวหรือเอาสั้น? กี่ตัวอักษร?"

หลิวเชี่ยนพลันหน้าดำหน้าเครียด นึกในใจว่านี่ไม่คิดจะไม่ปฏิเสธหน่อยเหรอ? ถามว่ายาวว่าสั้นว่ากว้างว่าแคบว่าอ้วนว่าผอม แปลว่ายังไงก็เขียนได้? ขี้โม้ไปนะยะ!

จางส่วงครุ่นคิด "เอายาวๆ หน่อยเถอะ จะได้อัพที่หน้าโฮมเพจ คนอื่นใช้กันประโยคสองประโยค เห็นแล้วธรรมดาไป ไม่น่าเร้าใจ ไม่ดึงดูดใจคนเลย"

หลิวเชี่ยนกล่าว "โฆษณาของร้านออนไลน์ส่วนใหญ่ที่เอาประโยคเดียว หนึ่งเพราะร้านค้าออนไลน์ต้องการอะไรสั้นๆ และกระชับ สองคือทุกคนเป็นแค่ร้านค้าเล็กๆ สู้ร้านใหญ่ไม่ได้ อยากจะเขียนโฆษณายาวๆ ก็ไม่มีปัญญาหรอก!"

จางส่วงหรี่ตา "งั้นก็ขอสั้นๆ อีกอันด้วย"

"หนึ่งยาวหนึ่งสั้น?" จางเย่ถาม

จางส่วงพยักหน้า "ใช่"

จางเย่ไม่พูดมาก ถ้าเป็นคนอื่นมาหาโฆษณา เขาต้องทำการต่อรองราคา พูดคุยกับอีกฝ่ายเรื่องข้อตกลงอีก หากไม่พอใจก็แค่ไม่รับงาน แต่นี่คือเรื่องของลูกพี่ลูกน้องสาวเขาเอง ชัดเจนว่าจางเย่ไม่พูดอะไรอยู่แล้ว "อืม งั้นพี่จดไว้นะ" เขาไม่ต้องคิดเลยด้วยซ้ำ เพราะมีโฆษณาในใจอยู่แล้ว

หลิวเชี่ยนตื่นตะลึง เป็นไปได้เหรอ? แป๊บเดียวก็คิดออกแล้ว?

จางส่วงตั้งใจบันทึกลงในคอมพิวเตอร์เต็มที่

ได้ยินจางเย่กล่าว "เพราะบุรุษไม่ได้มีเพียงด้านเดียว -- เทียนหลาง(หมาป่าสวรรค์)"

จางส่วงชมเชย "มีรสนิยมมาก!"

หลิวเชี่ยนกลับไม่เห็นด้วย "ทำไมเรียบแบบนี้ล่ะ? ไม่เห็นจะต่างกับที่เราคิดตอนแรกเท่าไรเลย"

จากนั้น จางเย่ก็บอกคำโฆษณายาวให้อีก ความจริงแล้วก็มาจากที่เดียวกันกับคำโฆษณาสั้นก่อนหน้า หนึ่งยาวหนึ่งสั้นสามารถรวมกันได้

"ลูกผู้ชาย"

"คำสามพยางค์สั้นๆ นี้"

"กลับเต็มไปด้วยความหมายมากมาย"

"พวกเขามองหาเรื่องใกล้ตัว กลับวางแผนล่วงหน้าไวไกล"

"มุ่งไปข้างหน้าอย่างอดทน"

"ทั้งยังมองหาอนาคตด้วยปัญญา"

"พวกเขาทั้งอดทนทั้งมุ่งมั่น"

"มองหาความท้าทายตลอดเวลา"

"พวกเขาดิ้นรนอยู่เพื่อความฝัน"

"พวกเขาทั้งทันสมัยแต่ก็คงทน"

"ไม่หวั่นไหวไปกับกระแสใหม่ๆ"

"แต่ยึดติดกับกระแสที่ยั่งยืนตลอดกาล"

"พวกเขาเข้มแข็งแต่ก็อ่อนโยน รู้จักฟันฝ่า แต่ก็รู้จักมีความสุขกับชีิวิต พวกเราเชื่อว่า ลูกผู้ชายที่มากแง่มุม จึงจะสามารถชมความงามของชีวิตได้ในทุกแง่มุม สร้างความสำเร็จเหนือล้ำด้วยร่างกายธรรมดา"

"นี่แหละคือลูกผู้ชาย!"

"ลูกผู้ชายที่ไม่ได้มีเพียงด้านเดียว!"

"จึงควรค่าให้เรายกย่อง เป็นลูกผู้ชายตัวจริง!"

จางเย่พูดจบ

หลิวเชี่ยนพลันพูดอะไรไม่ออกอีกต่อไป ได้แต่มองจางเย่ด้วยความตกตะลึง!

จางส่วงย่อมต้องรู้ความสามารถของน้องชายดี แต่พอฟังถ้อยคำโฆษณาที่ดูคลาสสิกเช่นนี้จากปากของน้องชายแล้ว เธอก็ยังปกปิดความตื่นเต้นไว้ไม่ไหว!

"เยี่ยม! ยอดเยี่ยม!" จางส่วงลุกขึ้นมาตะโกนโลดเต้น "โฆษณาชิ้นนี้อย่าว่าแต่เป็นโฆษณาในร้านเราเลย ในบรรดาร้านค้าออนไลน์ตอนนี้ ยังไงก็นับว่าเป็นหมายเลขหนึ่ง! ฉันว่าโฆษณาชิ้นนี้ เอาไปทำเป็นโฆษณาโทรทัศน์ก็ไม่มีปัญหา มีรสนิยมมาก!"

ทำโฆษณาโทรทัศน์ก็ไม่มีปัญหา?

ความจริงมันมาจากโฆษณาโทรทัศน์ต่างหากล่ะ!

จางเย่หัวเราะ ไม่พูดอะไร โฆษณาชิ้นนี้ ความจริงมาจากโฆษณาเสื้อผ้าชายยี่ห้อ ‘เจ็ดหมาป่า’ (Septwolves) ในโลกของเขา จางเย่เห็นโฆษณาชิ้นนี้มานับครั้งไม่ถ้วน คิดว่าไม่เลวทีเดียว จึงได้หยิบยกมาให้พี่สาวตัวเองใช้ น้ำดีไม่ปล่อยไหลเข้านาอื่นอยู่แล้ว!

อีกด้าน หลิวเชี่ยนเห็นนัยน์ตาของจางเย่เปลี่ยนแววเป็นครั้งแรก น้องชายจางส่วงคนนี้ไม่ต้องคิดอะไรก็มีโฆษณาในมือได้ ทำให้หลิวเชี่ยนต้องตกตะลึงพรึงเพริดสุดๆ แม่*คือพรสวรรค์ที่โคตรจะเหลือเชื่อ! ไม่ต้องคิดอะไรก็เขียนบทโฆษณาที่โดดเด่นจนไม่รู้จะเด่นยังไงได้อีก? เหย*** หมอนี่ทำงานอะไรน่ะ? นักโฆษณาเหรอ?




*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./52.md)