##บทที่ 480 : ร่างทรงของกัวเต๋อกัง
บนหน้าเว็บไซต์

ในพื้นที่คอมเมนต์ด้านล่างหน้าเพจถ่ายทอดสดระเบิดแล้ว!

"ฮ่าๆๆ!"

"เชี่*เอ๊ย! เจิดจ้าจนตาฉันบอดแน่ะ!"

"ใครแม่*บอกว่าอาจารย์จางเย่เล่นเซี่ยงเซิงไม่เป็นฟะ?"

"ไม่ไหวแล้วฮ่าๆๆๆ! ฉันหัวเราะจนกรามค้างแน่ะ! ขำสุดๆ เลย! อาจารย์จางเย่จี้สุดๆ ไปเลย! อาจารย์เหยาเจี้ยนไฉก็ยอดเยี่ยม!"

"คู่หูต่างวัยคู่นี้เทพขิงๆ!"

"สองคนนี้รู้ใจกันดีฉิ*หา*! คนหนึ่งเล่นคนหนึ่งรับ!"

"ว่าแต่พวกนายเห็นรึเปล่า? เซี่ยงเซิงของจางเย่น่ะไม่เหมือนเซี่ยงเซิงทั่วๆ ไปนะ!"

"นั่นสิ ไม่ปล่อยให้คนฟังได้หยุดพักเลยสักนิด ตั้งแต่ต้นจนจบล้วนแต่เป็นมุกตลก เพิ่งจบไปมุกหนึ่งก็ต่อมุกที่สอง ความสามารถนี้ยอดเยี่ยมกระเทียมดอง! ตอนแรกคิดว่าอาจารย์จางเย่เล่นเซี่ยงเซิงไม่เป็น เลยไม่ได้หวังอะไรนัก กลายเป็นว่าคราวนี้จางเย่ทำให้เราเปิดหูเปิดตาอีกแล้ว! คนเก่งก็คือคนเก่ง! ดูเหมือนไม่มีอะไรที่จางเย่ทำไม่ได้เลยแฮะ ไม่คิดเลยว่าจะทำเป็นทุกอย่าง!"

"เยี่ยมจริงๆ!"

"รักอาจารย์จาง!"

"เมื่อกี้ฉันยังคิดว่าคนอื่นๆ ที่เข้าแข่งเซี่ยงเซิงครั้งนี้ไม่เลว แต่แม่* พอฟังจางเย่กับเหยาเจี้ยนไฉพูดเท่านั้นล่ะ ฉันถึงรู้ว่าเซี่ยงเซิงของคนอื่นน่ะมันตดหมาชัดๆ!"

"ไม่ผิด!"

"เม้นต์บน +1!"

"ไม่คุยแล้ว ฉันไปดูต่อล่ะ เรื่องคราวนี้ฉันว่าถ่ายทอดสดผิดงานแหง เดี๋ยวพวกนั้นรู้ตัวพวกเราได้อดดูแน่"

"ไม่เป็นไร ฉันอัดไวแล้ว"

"ฉันก็อัดไว้ ผลงานคลาสสิกขนาดนี้ต้องเหลือไว้เป็นอนุสรณ์สิ"


……


ขณะนั้น

CCTV 11 วุ่นวายใหญ่โต

สายโทรหาประธานช่องนี้ไม่ขาดสาย โดยเฉพาะหน่วยงานที่เกี่ยวข้องอื่นๆ ล้วนโทรศัพท์เข้ามาไม่หยุด!

ประธานช่อง CCTV 11 อย่างเฉินหั่วเองก็เพิ่งทราบว่าเกิดเรื่องใหญ่ พอวางสายก็รีบร้อนอย่างขุ่นแค้น "เรียกตัวทีมงานผู้รับผิดชอบเรื่องการแข่งตลกเซี่ยงเซิงทั้งเจ็ดแปดคนกับเลขาฯ อานเข้ามา!"

"พวกเอ็งทำบ้าอะไรกันอยู่!" เฉินหั่วโมโหเดือด

ฝ่ายหัวหน้าทีมงานปาดเหงื่อ "ประธานเฉิน ผม ผมก็ทำตามที่คุณสั่งไงครับ"

เฉินหั่วตบโต๊ะดังผาง "ผายลม! สองคนนั้นมีชื่ออยู่ในรายชื่อแบน! พวกเอ็งไม่เพียงแต่จะไม่แบนมัน ยังเอาสองตัวนั่นไปถ่ายทอดสด? อยากตายเหรอวะ!" เขาโกรธมากจนแทบจะฆ่าคนแล้วจริงๆ คำพูดคำจาเต็มไปด้วยคำผรุสวาท

ฝ่ายทีมงานตื่นตระหนกสุดขีด "ก็เลขาฯ อานบอกผมว่า..."

เลขาฯ อานรีบพูด "ผมบอกคุณว่าอะไรกัน ผมบอกว่าสองคนนี้น่ะให้คุณช่วยระมัดระวังหน่อย!"

ทีมงานตาค้าง "คุณบอกว่าให้พวกเราเอาใจใส่หน่อยไม่ใช่เหรอ?"

เลขาฯ อานแทบเป็นลม "ผมบอกว่าให้พวกคุณเอาใจใส่เรื่องคำสั่งแบน!"

คนนั้นว่า "คุณไม่ได้บอกว่าให้พวกเราไม่ต้องสนเรื่องคำสั่งแบนหรอกเหรอ?"

เลขาฯ อานแทบกระอักเลือด "หูฟังยังไงของนายเนี่ย! ฉันบอกว่าไม่ต้องอัดรายการ ยังถามอยู่เลยว่าคุณฟังชัดไหม"

เขาตอบ "ผมฟังเป็นว่าให้พวกเราอัดรายการ ยังต้องอัดให้ชัดเจน..."

เฉินหั่วกับทีมงานที่เกี่ยวข้องในห้องนั้นฟังจบก็แทบจะกระอักเลือดเช่นกัน เชี่* แม่*เป็นห่*อะไรไปวะ! เอ็งแม่*เป็นไส้ศึกของฝ่ายตรงข้ามเรอะ!

ฝ่ายทีมงานถึงได้ทราบเสียทีว่าเกิดเรื่องใหญ่แล้ว น้องสาวมันเถอะ! ความจริงแม่*ไม่ใช่เรื่องที่ใน SARFT มีคนย้ายแล้วเกิดการชิงอำนาจกันในองค์กรเลยสักนิด เขารีบกล่าวว่า "วันนี้สัญญาณมือถือในสถานีไม่ค่อยดี ขาดๆ หายๆ เสียงก็ไม่ชัด ผมเลยฟังผิดไป... ไอ้หยา งั้นผมรีบไปสั่งระงับสัญญาณก่อนล่ะครับ! ผมจะรีบจัดการทันที!"

เฉินหั่วคำราม "รีบไปซะ!"

ฝ่ายหัวหน้างานนั้นรีบวิ่งออกมาโทรศัพท์ ติ๊ดๆๆ ฝ่ายถ่ายทอดสดตอนนี้กลับไม่มีคนรับสายสักคน เขาได้แต่วิ่งขึ้นไปชั้นบน พุ่งเข้าไปหาตัวทีมงานถ่ายทอดสด "คนไปไหน? ทำไมไม่รับโทรศัพท์? รีบตัดสัญญาณเร็ว!"

ทีมงานหญิงยิ้มแหยๆ "ตัดไม่ได้หรอกค่ะ เมื่อครึ่งนาทีก่อน พวกทีมถ่ายทอดสดกินข้าวเที่ยงเจอดีเข้าไป ตอนนี้ออกไปห้องน้ำกันหมด แต่เผลอปิดล็อคไว้ ในห้องไม่มีคน กุญแจก็ยังอยู่ในห้องค่ะ!"

จากนั้น เหล่าทีมงานชายก็ง่วนกับประตู แต่เปิดอย่างไรก็ไม่ออก!

หัวหน้างานกล่าว "กุญแจสำรองล่ะ?"

ทีมงานหญิง "อยู่ตึกข้างค่ะ ให้คนไปหาแล้ว"

หัวหน้างานตะโกนอย่างอัดอั้น "ทำไมยิ่งยุ่งยิ่งมีแต่เรื่องวะเนี่ย!"

เขาไม่รอแล้ว รีบวิ่งไปที่หน้าห้องถ่าย คิดจะตัดสัญญาณจากที่นั่นตรงๆ ทว่าเขาเองก็ทราบกระจ่างแจ้งว่าไม่มีทางทัน เซี่ยงเซิงพูดจบก่อนแน่นอน! สวรรค์ครับ ท่านอย่าเล่นตลกกับผมได้ไหม! ไอ้เจ้าจางเย่นั่นอีก! สัญญาณมือถือมีปัญหา? ฟังผิดหมดทุกคำ? พอเจอปัญหาทีมถ่ายทอดสดก็ท้องเสียกันหมด? แถมยังเผลอทิ้งกุญแจไว้ในห้อง? กุญแจสำรองเองก็ไม่พร้อมใช้งาน? เกิดแต่เรื่องติดต่อกันแบบนี้ ชักจะบังเอิญเกินไปแล้ว!

จางเย่!

ไอ้หมอนี่แม่*จะชั่วช้าไปแล้ว!


……


หน้าเวที

เสียงหัวเราะดังคลื่นกระทบฝั่ง ดังต่อเนื่องเป็นช่วงๆ ไม่ขาดสาย!

จางเย่ยืนบนเวทีด้วยความคึกคักสุดๆ ทั้งยังกระแอมกล่าวว่า "ว่าไปแล้วศิลปะตลกเซี่ยงเซิง คนเล่นได้มีไม่น้อย ตอนนี้เซี่ยงเซิงพัฒนาการไม่เลว คุณดูสิ ขึ้นเวทีใหญ่ของ CCTV ได้ แถมยังมีคนทั่วประเทศให้ความสนใจ เทียบกับเมื่อก่อน เซี่ยงเซิงน่ะดูไม่ได้เลย ตอนนั้นนักแสดงเราเป็นเหมือนดาราเปิดหมวกข้างถนน ลำบากมาก ตอนนั้นไม่ง่ายเลยนะครับ"

เหยาเจี้ยนไฉถอนหายใจ "เป็นอย่างนั้นจริงๆ"

จางเย่กล่าว "เพราะงั้นคือลมพัดไม่แรง แต่ฝนตกสิ้นแล้ว (คือ ถึงสถานการณ์ดูไม่เลว แต่ความจริงแย่กว่าที่คิด)"

เหยาเจี้ยนไฉกล่าว "พูดได้ถูกต้อง"

จางเย่กล่าว "ตอนแรกถ้าเล่นกันดีๆ ยังพอมีเงินอยู่บ้าง พอลมมาคนก็หาย เอาล่ะ ทำงานเปล่าไปแล้ววันหนึ่ง ฝนตกก็เหมือนกัน พอฝนตกก็ไม่มีใครมาฟังเซี่ยงเซิงกันแล้ว ดังนั้นเซี่ยงเซิงน่ะต่างกับอย่างอื่น เหมือนช่างอิฐน่ะ ฝนยิ่งตกยิ่งชอบใจ"

เหยาเจี้ยนไฉถาม "ชอบใจอะไร?"

จางเย่ตอบ "ก็ได้นั่งกินเหล้าอยู่บ้าน ฟังเสียงข้างนอก ป๊อกๆ แป๊กๆ เขาก็พอใจแล้ว จากนั้นพอฝนหยุดอารมณ์ก็ดี ก่อนตะโกนบอกลูก" เขาชี้มาที่เหยาเจี้ยนไฉ "ไป ซื้อเหล้ามาสองชั่ง"

เหยาเจี้ยนไฉผลักเขา "ชี้ฉันทำอะไร!"

จางเย่กระพริบตาปริบ "ก็ยกตัวอย่างไง"

เหยาเจี้ยนไฉ "อย่างนั้นก็ไม่ได้ ชี้ไปทางอื่นสิ"

ผู้ชมหัวเราะร่าเริง

จางเย่พูดต่อ "งั้น...เอาล่ะ ไป ซื้อมาสองชั่ง"

เหยาเจี้ยนไฉ "นี่ดื่มไปสี่ชั่งแล้ว?"

จางเย่ "ฮึ่ม ... เป๊าะแป๊ะ งั้นไปซื้อมาอีกสองชั่ง"

เหยาเจี้ยนไฉ "ยังจะดื่นอีก?"

จางเย่ "เฮ้ย ... ป๊อกแป๊ก! ไป! ดื่มไม่หมดแล้ว!"

เหยาเจี้ยนไฉงง "ทำไมไม่ดื่มต่อ?"

จางเย่โบกมือ "บ้านพังแล้ว"

เหยาเจี้ยนไฉ "เฮ้อ ฝนตกหนักไปก็ไม่ได้สินะ"

มุกนี้เรียกเสียงหัวเราะของเหล่าผู้ชมได้อีก!
(ฝนตกหนัก เอาแต่กินเหล้าจนบ้านพัง)

แต่ว่าผู้เข้าแข่งขันทุกคนมีเวลาในรอบแข่งคัดเลือกได้จำกัด น้อยไปไม่เป็นไร แต่ไม่อาจมากเกินสิบนาที ถึงเวลาแข่งรอบตัดเชือกค่อยขยายเป็นสิบห้าถึงยี่สิบนาที การที่แข่งขันรอบคัดเลือกไม่ให้เวลามากขนาดนั้น เพราะคนเข้าแข่งมีมากเกินไป ถึงแบ่งกลุ่มถ่ายสิบกลุ่ม พรุ่งนี้ถ่ายหมดก็นับว่าไวมากแล้ว ดังนั้นเวลาของจางเย่กับคนอื่นๆ จึงใกล้เคียงกัน

ด้านล่างไม่มีคนขานเวลา แต่จางเย่กับเหยาเจี้ยนไฉล้วนนับไว้ในใจ โดยเฉพาะจางเย่ เนื่องจากเป็นพิธีกรมืออาชีพ รายการใช้เวลากี่นาที ตัวเขานับได้หมดโดยไม่ต้องพึ่งนาฬิกา ใช้ใจนับจางเย่ยังไม่เคยพลาดเกินสามวินาที

เหลือเวลาอีกหนึ่งนาทีกว่า

เข้าถึงช่วงตอนจบ

จางเย่กับเหยาเจี้ยนไฉมองหน้ากัน ไม่ได้พูดยิงมุกอะไรต่อ

เหยาเจี้ยนไฉจึงกล่าว "นายบอกว่านายมีการศึกษา งั้นนายแต่งกลอนได้ไหม?"

เหล่าผู้ชมพอฟังพลันคึกคักกันขึ้นมา!

"ฮ่าๆๆ!"

"เอามา!"

"เอากลอนด้วย!"

ความสามารถในการแต่งกวีของจางเย่ เป็นที่ขึ้นชื่อเลื่องลือมานานแล้ว

จางเย่กลับผลักเหยาเจี้ยนไฉครั้งหนึ่ง "คุณหาเรื่องผมใช่ไหม?"

เหยาเจี้ยนไฉหัวเราะ "ฉันเนี่ยนะหาเรื่องนาย"

จางเย่ "กลอนผมก่อเรื่องมากน้อยแค่ไหน คุณยังจะให้ผมเขียนอีก!"

"อี๋!"

"อี๋!"

เหล่าผู้ชมตะโกนกันอีกรอบ

ด่าสถานี ทำร้ายหัวหน้างาน หักหน้า SARFT กลอนของจางเย่ก่อเรื่องไว้ไม่น้อยจริงๆ ทั้งยังเป็นที่ถกเถียงกันนับครั้งไม่ถ้วน

เหยาเจี้ยนไฉกล่าวอย่างรื่นเริง "งั้นก็แต่งกลอนคู่ให้พวกเขาหน่อยแล้วกัน"

จางเย่ถาม "หัวข้ออะไร?"

เหยาเจี้ยนไฉคิด "เขียนให้พวกข้าราชการแล้วกัน"

จางเย่แค่นเสียง "ยังเห็นว่าก่อเรื่องไม่มากพอเรอะ!"

เหยาเจี้ยนไฉ "จะเป็นเรื่องอะไรกัน เสรีภาพในการแสดงความเห็นไง"

จางเย่ “งั้นผมจะเขียนถึงข้าราชการยุคเก่าแล้วกันครับ”

เหยาเจี้ยนไฉ “ทำไมต้องไปเขียนถึงยุคเก่าล่ะ เขียนถึงยุคใหม่กับยุคเก่าไปพร้อมๆ กันเลยสิ”

จางเย่ "เอ้าๆ คุณกล้าตายผมก็กล้าฝัง"

เหยาเจี้ยนไฉ "เฮ้ย พูดอะไรน่ะ"

จางเย่ครุ่นคิดครู่หนึ่งกล่าว "ผมเพิ่งเขียนกลอนเปรียบเทียบสังคมยุคเก่ายุคใหม่พอดี เอาล่ะ กลอนต้นคือ -- ข้าวแดง แกงฟักทอง เมียหนึ่งคน ลูกหนึ่งฝูง"

เหยาเจี้ยนไฉมองเขา "แล้วกลอนล่างล่ะ?"

จางเย่ "ข้าวขาว แกงตะพาบ ลูกสิบคน เมียหนึ่งฝูง!"

เหยาเจี้ยนไฉ "ความหมายคือ?"

จางเย่ "สองมาตรฐานไงล่ะ!"

เหยาเจี้ยนไฉ "เฮ้อ สองมาตรฐานจริงๆ"

ฟังจบ เหล่าผู้ชมก็ปรบมือให้เสียงดังสนั่น!

เหยาเจี้ยนไฉยิ้ม "กลอนคู่นี้มีความหมายนัก เอ้อ งั้นเขียนอีกบทสิ แต่งให้ฉันกับเมียหน่อยเป็นไง?"

จางเย่ "ได้เลย"

เหยาเจี้ยนไฉดีใจสุดๆ "งั้นนายว่ามา กลอนต้นคือ?"

จางเย่ครุ่นคิด "ดาบหยกวีรชนไม่แก่เฒ่า!"

เหยาเจี้ยนไฉ "กลอนต่อล่ะ? เมียฉันว่ายังไง?"

จางเย่ตอบตาใส "...นงคราญชรายังเจ้าอารมณ์"

พรืด!

เหล่าผู้ชมระเบิดเสียงหัวเราะ "กร๊ากๆๆ"

เหยาเจี้ยนไฉพูดไม่ออก "ความหมายคือ?"

จางเย่พูดออกปาก "ชายดุร้าย..."

ก่อนคำว่าหญิงจะหลุดออกมา เหยาเจี้ยนไฉรีบฟาดเขา "ชั่วมาก!"

จบการแสดงแล้ว!

จางเย่กับเหยาเจี้ยนไฉยิ้มน้อยๆ ยืนตัวตรงโค้งคำนับให้บรรดาผู้ชม เสียงปรบมือระเบิดดังสั่นเต็มห้องอัด!

ป้าบๆๆ!

เหล่าผู้ชมถึงกับยืนขึ้นชมเชย!

"เยี่ยม!"

"พูดได้เยี่ยม!"

"ฮ่าๆๆๆ!"

"เจ๋งมาก!"

"เทพสุดๆ!"

"จางเย่! จางเย่! จางเย่!"

แม้แต่กรรมการหญิงยังลุกขึ้นจากโต๊ะกรรมการ ปรบมือให้กับจางเย่และเหยาเจี้ยนไฉ ก่อนจะยกมือขึ้นชูส่งนิ้วโป้งให้พวกเขา!




*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./81.md)