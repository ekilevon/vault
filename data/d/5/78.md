##บทที่ 478 : การเล่นตลกคู่ที่ล้ำยุคไปเจ็ดแปดปี!
เริ่มถ่ายทอดสด!

จางเย่เหยาเจี้ยนไฉก้าวขึ้นเวที!

เทียบกับความวุ่นวายของโลกภายนอกแล้ว ในห้องอัดดูจะสงบเงียบกว่า นอกจากสายตาของคณะกรรมการที่หันมองหน้ากันไปมาและสีหน้าตื่นตะลึงของผู้ชมแล้ว ก็ไม่มีความเคลื่อนไหวอื่นใดอีก ไม่มีใครทราบเรื่องการถ่ายทอดสด เว้นเพียงเหล่าทีมงานส่วนน้อยที่รับผิดชอบการถ่ายทอดสดเท่านั้น โทรศัพท์มือถือทั้งหมดถูกสั่งปิดหรือเก็บไว้ในพื้นที่จำเพาะ ขณะทำการถ่ายทำ ทางเข้าออกล้วนปิดสนิท ดังนั้นไม่มีใครได้ข่าวนี้ ไม่เพียงพวกเขา แต่ยังรวมถึงตัวจางเย่เองก็ยังไม่ทราบถึงสถานการณ์นี้

ป้าบ! ป้าบ! ป้าบ!

"อาจารย์จาง!"

"ฮ่าๆๆ เหยาเจี้ยนไฉ!"

"เยี่ยมเลย พวกเราได้ดูพวกเขาด้วยแหละ!"

"คราวนี้ค่อยมีอะไรสนุกๆ ดูบ้างสักที"

"เอะ อาจารย์จางเล่นตลกได้เหรอ? หว๋าๆ ฉันไม่กล้าดูจริงๆ"

"จางเย่ไม่ได้มาเล่นตลกจริงๆ หรอก แค่มาวุ่นวายแถวนี้มากกว่า คิดว่าเขาจะสู้กับมืออาชีพในวงการนี้ได้จริงเหรอ?"

"ก็ใช่อะนะ"

"ท่าทางจะเป็นเหมือนทอล์คโชว์"

"ต่อให้ไม่ใช่ตลก เป็นทอล์คโชว์ก็ไม่เลว ฉันชอบฟังทั้งนั้น"

เหล่าผู้ชมนั้นให้หน้าด้วยการปรบมือไปพร้อมๆ กับทีมงาน สองคนบนเวทียกมือทักทาย พอได้ฟังเสียงปรบมือถึงค่อยอุ่นใจขึ้น เห็นได้ชัดว่าได้รับการสนับสนุนจากผู้ชมมากกว่าผู้เข้าแข่งขันคนอื่นๆ ช่วยไม่ได้ที่ชื่อเสียงของทั้งสองนั้นเหนือกว่าใครๆ

แสงไฟพอเหมาะ ยิ่งทำให้ชวนมอง

คนอื่นๆ ออกหน้ากล้องถ่ายทอดสดครั้งแรกล้วนแต่รู้สึกตื่นเต้นกระสับกระส่าย บางครั้งหากไฟหน้าเวทีจัดวางไว้ผิดพลาด ถึงกับมองไม่เห็นว่าอะไรอยู่ตรงหน้าคุณบ้างเพราะถูกแสงแยงตา ไม่ว่าจะแบบไหนจางเย่ล้วนยืนบนเวทีอย่างยินดี เขาเคยชินกับสภาพเช่นนี้ที่สุด หลังไม่ได้อัดรายการมานาน เขารู้สึกถึงความคิดถึงสายหนึ่ง ถึงกับแทบจะร้องตะโกนว่า ‘ฉันหูหานซานกลับมาแล้ว!’
(หูหานซานเป็นตัวละครในนวนิยายเรื่องหนึ่ง เป็นนายทุนเจ้าของที่ดินโฉด ซึ่งมีบทพูดติดปากว่า ‘ข้าหูหานซานกลับมาแล้ว!’)

ปัญหาก็ไม่มีทางเกิดขึ้นกับเหยาเจี้ยนไฉเช่นกัน เพราะถือเป็นมือเก่าในยุทธจักรบันเทิงมาสิบกว่าปี เขาก็เป็นเช่นจางเย่ เคยผ่านเวทีใหญ่มาแล้ว

สงบ เยือกเย็น

เพียงแค่ท่าทางนี้ ทั้งสองก็นับว่าเหนือกว่าผู้เข้าแข่งขันคนอื่นๆ

กรรมการหญิงจับไมโครโฟน ยิ้มทักทาย "สวัสดีค่ะอาจารย์ทั้งสองท่าน"

เหยาเจี้ยนไฉหัวเราะกล่าวว่า "เอ่อ ท่านกรรมการอย่าเรียกอย่างนั้นสิครับ"

กรรมการหญิงดูเป็นมิตร กล่าวว่า "ปกติแล้วเวลาผู้เข้าแข่งขันขึ้นเวที พวกเราควรจะให้แนะนำตัวกันสักหน่อย แต่ว่าสำหรับคุณสองคนน่ะคงไม่จำเป็นแล้วค่ะ ฉันเชื่อว่าผู้ชมของเราส่วนใหญ่คงรู้จักพวกคุณกันดี แต่อาจจะไม่รู้ว่าคุณสองคนจะเล่นเซี่ยงเซิงได้จริงๆ ค่ะ"

กรรมการนักแสดงตลกชายอีกท่านกล่าว "ผมขอแทรกหน่อยนะครับ กับจางเย่ผมไม่รู้ แต่ว่าอาจารย์เหยาเจี้ยนไฉเมื่อก่อนเป็นนักแสดงตลกเหมือนกันนะ"

กรรมการหญิงอุทาน "เอ๋? อย่างนั้นเหรอคะ?"

เหยาเจี้ยนไฉถ่อมตน "เรื่องเมื่อสิบกว่าปีก่อนไม่พูดถึงแล้วกันครับ"

กรรมการวัยกลางคนที่นั่งอยู่ทางขวาสุดดูจะไม่สนใจฟังนัก กล่าวเร่งว่า "ปล่อยให้พวกเขาเริ่มเถอะ ฟังก่อนค่อยว่ากัน" ท่าทางพูดไปก็ไร้ประโยชน์ ถึงเหยาเจี้ยนไฉจะเป็นมืออาชีพที่เคยศึกษา แต่จางเย่ไม่ได้ให้ความสนใจอะไรทางด้านนี้มาก่อน ชายหนุ่มเป็นแค่หน้าใหม่ที่ถึงเขาจะพูดคุยต่อไปก็เหมือนสีซอให้ควายฟัง ยิ่งกว่านั้น หมอนี่เป็นดาราที่ถูกแบนไปแล้ว ที่มาแข่งคงแค่มาก่อความวุ่นวายเท่านั้น นอกจากนี้ ไม่มีใครคิดว่าจางเย่จะเล่นเซี่ยงเซิงได้จริงๆ ต่อให้เล่นทอล์คโชว์หรือจะเลียนแบบเซี่ยงเซิง? อย่างไรก็ช่าง เขาไม่สนใจทั้งนั้นแหละ

กรรมการคนที่หนึ่งกล่าว "เอาล่ะ เริ่มเถอะ"

ต่างจากกรรมการหญิงที่แสดงท่าทีให้ความสนใจกว่าเขา

ที่ควรพูดถึงก็คือ จางเย่เห็นสายตาของใครคนหนึ่งจากมุมห้องมองมาทางเขา เป็นถังต้าจางนั่นเอง ซึ่งจางเย่เพิ่งจะเคยพบหน้า เพราะเขาเคยเห็นทั้งภาพและคลิปของอีกฝ่ายมาก่อน เขาจึงจำได้ทันที ถังต้าจางไม่ได้เป็นกรรมการรอบคัดเลือก เพียงมาชมฝีมือของลูกศิษย์ลูกหา เห็นได้ชัดว่าเขาตั้งใจจะออกไปก่อนจากท่าทางที่กำลังลุกขึ้น แต่เมื่อเห็นจางเย่กับเหยาเจี้ยนไฉจึงนั่งลงตามเดิมอีกครั้ง ใบหน้ามีรอยยิ้มน้อยๆ รอคอยจะเห็นจางเย่เล่นตลกต่อหน้าตนเอง

ฝ่ายถังต้าจางมีนักแสดงตลกอยู่หลายคน

คนหนึ่งกล่าว "ให้จางเย่ขึ้นมา นับว่าแปดเปื้อนเวทีเซี่ยงเซิงชัดๆ"
(เซี่ยงเซิง เป็นศิลปะการพูดตลกชนิดหนึ่งของจีน เดิมใช้คำแปลว่าตลกคู่ ขอเปลี่ยนทับศัพท์ว่าเซี่ยงเซิงครับ)

สหายอีกคนส่ายหน้ากล่าวยิ้มเหยียด "แข่งเซี่ยงเซิงสมัยนี้ คนนอกนับวันยิ่งมากขึ้นเรื่อยๆ ไม่รู้เรื่องเซี่ยงเซิงอะไรสักนิดยังกล้ามาแข่ง ทนฟังไม่ได้จริงๆ ดูทีมสามกลุ่ม A กับทีมสองกลุ่ม C พวกนั้นสิ พูดอะไรก็ไม่รู้ ไอ้จางเย่นี่ก็พอๆ กัน!"

ถังต้าจางหัวเราะ "รอพวกเขาพูดจบ พวกกรรมการคงค่อยบอกเขาว่าเซี่ยงเซิงคืออะไรเองน่า อยากจะใช้ทอล์คโชว์เข้ามาปลอมปน? น่าขำ"

เหล่านักแสดงตลกเซี่ยงเซิงทั้งหลายต่างวิพากษ์วิจารณ์จางเย่กันสนุกปาก

ใกล้เริ่มการแสดงแล้ว ทั้งหอประชุมเงียบเสียงลง เหล่าผู้ชมมองเวทีอย่างคาดหวัง

ขณะนั้น นอกหอประชุม เหล่าผู้รอชมการแข่งขันตลกเซี่ยงเซิงต่างจับจ้องการถ่ายทอดสดตาไม่กระพริบ เป็นสายตาของผู้ชมนับหมื่น!


……


ที่บ้านจางเย่

แม่เขาโทรศัพท์ "ตาแก่ รีบกลับเร็ว!"

พ่อเขาตอบจากปลายสาย "ฉันซื้อกับข้าวอยู่ รอเดี๋ยวสิ"

"ช่างหัวกับข้าวแล้วรีบกลับบ้านซะ ลูกออกรายการสดอยู่! กำลังจะเล่นแล้ว! เร็วๆๆ!" แม่รู้สึกหวั่นใจอยู่นิดหน่อย เดิมทีคิดว่าลูกชายจะต้องอำลาวงการบันเทิงแล้ว ไม่คิดว่าเขาจะได้กลับมาอยู่ต่อหน้าสายตาสาธารณชนอีก แถมในการแข่งขันระดับประเทศเช่นนี้ด้วย!

น้องสาวคนรองเขาถาม "พี่เล่นเซี่ยงเซิงได้จริงเหรอคะ?"

แม่สงสัยเหมือนกัน "ป้าก็ไม่รู้สิ ไม่เคยได้ยินเขาพูดเหมือนกัน"

น้องสาวสามของเขากัดฟันพูด "พี่ทำอะไรไม่เป็นบ้างเถอะ เขากล้าเข้าแข่ง อย่างนั้นก็ต้องเล่นเป็นสิ"

น้องสาวคนโตเขาอดรู้สึกกังวลแทนไม่ได้ "หวังว่าอย่างนั้นนะ"


……


บ้านของเหยาเจี้ยนไฉ

เหยามี่วิ่งวนอยู่หน้าจอคอมพิวเตอร์ "พ่อไหวรึเปล่านะ? อย่าขายหน้าใครเขานะ ถึงจะเป็นอดีตนักแสดง แต่ก็ไม่ได้ประสบความสำเร็จนี่นา ผ่านไปตั้งหลายปี ลืมพื้นฐานหมดแล้วล่ะมั้ง? อีกอย่างท่านอาจารย์จางไร้เทียมทานของหนู ไปเรียนเซี่ยงเซิงมาตอนไหนอ่ะ? จากพ่อเหรอ? งั้นก็ทำร้ายกันแล้วสิ!"

ฟ่านอี้ขมวดคิ้ว "ดูทำไม ปิดๆ"

เหยามี่งอแง "แม่อ่ะ ยังโกรธพ่อเหรอ? สำนักความมั่นคงตรวจสอบแล้วไม่ใช่เหรอคะ? พ่อน่ะแม่ยังไม่รู้อีกเหรอว่ามีแต่ใจไร้ความกล้า จะไปพ้นเงื้อมมือแม่ได้ยังไง ต่อให้มีขวัญอีกสิบดวงก็ไม่กล้าไปหากินข้างนอกหรอกค่ะ"

"เธอดูของเธอไปเถอะ" แต่ฟ่านอี้ไม่ได้ลุกออกไปไหน ยังคงนั่งอ่านหนังสืออยู่ข้างๆ ลูกสาว สายตามองการถ่ายทอดสดเป็นพักๆ เห็นได้ชัดว่ายังคงให้ความสนใจ


……


ในหน่วยหนึ่งของสำนักกำกับฯ ฟ่านอิงอวิ๋นกับฟางเสียวสุ่ย และเหมิงอี้รอชมการแข่งขันระหว่างพักเที่ยง

สถานีโทรทัศน์นครหลวง หูเฟย โหวเกอ โหวตี้ เสี่ยวลวี่ ต้าเฟยกำลังกินข้าวเที่ยงพลางชมการถ่ายทอดสดด้วย

ทางเซี่ยงไฮ้ บริษัททีวีออนไลน์เหวยหว่อ ต่งซานซานกับเพื่อนร่วมงานเก่าของจางเย่ต่างตั้งตารอชมเช่นกัน

กริ๊งๆๆๆ

การถ่ายทอดสดครั้งนี้เกินคาดมากเสียจนแม้แต่คนที่ไม่ได้สนใจจางเย่กับเหยาเจี้ยนไฉยังถูกดึงดูดมาร่วมรับชมการถ่ายทอดสด!


……


ที่ห้องอัด

ผู้กำกับเวทีส่งสัญญาณมือให้เริ่มต้นได้

จางเย่ที่อยู่บนเวทีเห็นดังนั้น ยิ้มน้อยๆ หันมองหน้าคณะกรรมการและผู้ฟังบางส่วน ดูเหมือนว่าทุกคนในที่นี้ไม่คิดว่าเขาจะสามารถเล่นเซี่ยงเซิงได้ แต่ก็ช่างเถอะ วันนี้ในรอบคัดเลือกนี้ ลูกพี่จะให้ทุกคนได้เห็นว่าเซี่ยงเซิงแนวใหม่เป็นอย่างไร! ให้ได้เห็นสิ่งที่ได้รับการขัดเกลาโดยคนในโลกของเขา ซึ่งล้ำหน้าไปตั้งเจ็ดแปดปี!

จางเย่โบกมือยิ้มแล้วกล่าว "สวัสดีครับทุกท่าน"

เหยาเจี้ยนไฉกล่าวต่อ "โอ้ สวัสดีสหายผู้ชมทุกท่าน"

จางเย่กล่าว "บนเวทีวันนี้ เราสองคนจะมาเล่นเซี่ยงเซิงให้ท่านชม"

เหยาเจี้ยนไฉกล่าว "ใช่แล้ว ตาพวกเราแล้วล่ะ"

คนที่หน้าเวที คนที่ชมการถ่ายทอดทางอินเทอร์เน็ต พอฟัง ต่างก็จนถ้อยคำ ในสิบเซี่ยงเซิง มีเก้าเซี่ยงเซิงใช้คำแนะนำตัวลูกหมาเช่นนี้! ใจคอไม่คิดจะมีอะไรแปลกใหม่สักหน่อยเหรอ? ธรรมดาไปแล้วนะ! เฮ้อ จางเย่ไม่รู้เรื่องตลกเซี่ยงเซิงจริงๆ สินะ นี่มัน..ธรรมดาสุดๆ!

ทว่าเพิ่งจะคิดเช่นนี้ไป มุกแรกกลับทำให้คนต้องคาดไม่ถึงกันถ้วนหน้า!

จางเย่ชี้ไปที่คนด้านข้าง "ก่อนอื่นขอแนะนำตัวกันสักหน่อยนะครับ นี่คู่หูของผม เป็นคู่หูที่ผมไว้ใจที่สุด เหย่า(กัด)เจี้ยนไฉ อาจารย์เหย่า(กัด)!"

ทุกคนพอได้ยินมุกนี้ก็หัวเราะ!

เหยาเจี้ยนไฉพูดเสียงเครียดตีหน้ายุ่ง "เหย่าเจี้ยนไฉ? ฉันไม่เลือกกินจริงๆ นะ!"
(建才 เจี้ยนไฉ คือสร้างความสามารถ 建材 แปลว่าวัสดุก่อสร้าง เหย่าเจี้ยนไฉ(咬建材) คือกัดวัสดุก่อสร้าง เป็นคำพ้องเสียง)

ผู้ชมหัวเราะอีกครั้ง "ฮ่าๆๆ!"

จางเย่อุทาน "อย่างนั้นหรอกเหรอ!"

เหยาเจี้ยนไฉกล่าวเสียงตายด้าน "ดีเหลือเกินนะ สรุปฉันชื่ออะไรนายก็ไม่รู้?"

หน้าเวทีส่งเสียงหัวเราะอีกระลอก

จางเย่หัวเราะฮ่าๆ "ล้อเล่นน่า ล้อเล่น อาจารย์เหยา เหยาเจี้ยนไฉ!"

เหยาเจี้ยนไฉ "นี่สิถึงจะถูกต้อง!"

จางเย่กล่าว "อาจารย์เหยาพูดเซี่ยงเซิงได้ดีมากนะครับ หลายคนคงยังไม่ทราบ สิบกว่าปีก่อน อาจารย์เหยาก็เป็นนักแสดงเซี่ยงเซิงมือฉมังเชียวนะ"

เหยาเจี้ยนไฉยืดอกหันไปกล่าวกับผู้ชม "ช่างเถอะ เรื่องสิบกว่าปีก่อนไม่พูดถึงแล้ว"

จางเย่หัวเราะ "วันนี้ที่ผมกล้ามาเข้าแข่ง ก็เพราะมีอาจารย์เหยาคอยแบกครับ ทุกคนคงทราบ ผมกับอาจารย์เหยาเป็นสหายต่างวัยกัน"

เหยาเจี้ยนไฉกล่าวรับ "ใช่แล้ว มิตรภาพเก่าแก่ไง"

จางเย่ชี้ไปที่เขาแล้วกล่าวต่อ "หรือเรียกได้ว่า ‘ไก่แท้ตลอดชีวิตตัวหนึ่ง’!"

กรรมการหญิงที่นั่งอยู่แทบหลุดขำ เหล่าผู้ชมหลุดหัวเราะเสียงดัง!

เหยาเจี้ยนไฉรีบห้าม "หยุดเลยนะหยุดเลย! ฉันเปลี่ยนสายพันธ์ุไปแล้วเรอะ? เพื่อนแท้ว้อย!"
**
知己(จือจี่) เพื่อนแท้ สหายรู้ใจ
只鸡(จือจี) ไก่ตัวหนึ่ง
**

"ใช่แล้ว เพื่อนแท้!" จางเย่กล่าวแก้ตาม "ผมกับอาจารย์เหยาสนิทกันมากจริงๆ ถึงขั้นไหนน่ะรึ? เพื่อนเขาก็คือเพื่อนผม พี่น้องเขาคือพี่น้องผม ญาติเขาคือญาติผม..."

"เป็นอย่างนั้น เราสองคนสนิทกัน" เหยาเจี้ยนไฉกล่าว

จางเย่พูดต่อ "ลูกสาวเขาคือลูกสาวผม ภรรยาเขาคือภรรยาผม!"

เหยาเจี้ยนไฉชี้หน้าห้ามเขาทันที "นายไปตรงโน้นเลยนะ! ได้ทีแล้วเอาใหญ่เชียว!"

ผู้ชมระเบิดเสียงหัวเราะอีกรอบ!

ถังต้าจางขมวดคิ้ว

เหล่านักแสดงเซี่ยงเซิงได้ยินถึงตรงนี้ ต่างขุ่นแค้นกันขึ้นมา

กรรมการชายที่ด้านข้างทั้งสองหันมองหน้ากันอย่างงุนงง ต่างก็เห็นประกายตื่นตระหนกของอีกฝ่าย ทอล์คโชว์ปลอม? ไม่ใช่แน่นอน! นี่คือเซี่ยงเซิงของแท้ชัดๆ! เพียงแต่จังหวะกับมุกที่เล่นนั้น..ไม่ใช่เซี่ยงเซิงปกติธรรมดาที่พวกเขาเล่น!


*-*-*-*-*-*-*-*-*-*-*-*-*-*-*



[Go To Next Chapter]( ./79.md)