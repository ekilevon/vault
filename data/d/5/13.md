##บทที่ 413 : ‘หวนระลึกในภาพน้อย’ ของจางเย่
ชั้นบน

หน้าประตูบ้าน

"ช้าๆ หน่อยอาจารย์จาง" นักข่าวหญิงประคองเขาไว้

"ผมไม่เป็นไร" จางเย่กล่าวติดจะเชื่องช้า

นักข่าวชายกล่าวอย่างตกอกตกใจไม่หาย "เนี่ยนะไม่เป็นไร! ดูเลือดคุณนั่นสิ!"

ตากล้องร้องเสียงดัง "ยังจะขึ้นไปข้างบนอะไรอีก! ให้ผมเรียกรถพยาบาลเถอะ!"

"อาจารย์จางเป็นตายอย่างไรก็ไม่ยอมไป ไม่ฟังอะไรทั้งนั้น" นักข่าวหญิงกังวลมาก "นิสัยเหม็นเน่าในตำนานของคุณเป็นยังไง วันนี้ฉันเพิ่งจะได้เห็นนี่แหละ!"

จางเย่บังคับตัวเองให้หัวเราะออกมา "ผมยังมีเรื่องต้องทำน่ะ นี่ไม่ใช่เรื่องใหญ่อะไรหรอก พวกคุณกลับไปเถอะ ขอบคุณมากนะครับ อุตส่าห์ขึ้นมาส่งผมข้างบนอีก รีบกลับเถอะครับ"

นักข่าวสาวกล่าวด้วยความปวดใจ "มาขอบคุณฉันทำไมคะ? ฉันต่างหากที่ต้องขอบคุณคุณ ถ้าตอนนั้นคุณไม่ออกมากันให้ฉัน คนที่ต้องเจ็บตัวต้องเป็นฉันแน่ๆ คุณทำให้ฉัน... ประโยคแรกที่ฉันถามคุณไปน่ะออกจะไม่เป็นมิตร ไหนจะเสียดสีอีก แต่คุณ... เฮ้อ ไม่รู้จะกล่าวขอบคุณคุณอย่างไรจริงๆ ค่ะ!" เมื่อได้ที่อยู่จากในอินเทอร์เน็ตก็ตรงมาที่นี่ทันที เพียงต้องการข้อมูลสำหรับหัวข้อข่าวเท่านั้น อีกทั้งเธอเพิ่งสัมภาษณ์จางเย่เป็นครั้งแรก โดยไม่รู้จักจางเย่มาก่อน แค่คิดถึงสิ่งที่เกิดขึ้น เธอยิ่งรู้สึกแย่สุดๆ ถ้าไม่ใช่เพราะเธอ จางเย่คงไม่เจ็บตัวขนาดนี้!

จางเย่กลับไม่ใส่ใจ "พวกเขามาหาผมนี่แหละ หินก้อนนั้นก็เล็งมาที่ผม ว่ากันตรงๆ ก็ไม่เกี่ยวอะไรกับคุณเลย ไม่ต้องคิดมากหรอก"

นักข่าวหญิงยังคงกังวล "คุณอยู่คนเดียวไหวเหรอ?"

จางเย่รู้สึกดีขึ้นมากแล้ว "ไม่เป็นไรครับ"

"งั้น งั้น..." นักข่าวหญิงยังไม่วางใจ

จางเย่เร่งรัด "รีบกลับไปเถอะครับ ฮ่าๆ เรื่องข่าวนี้อย่าให้สำนักพิมพ์สำนักข่าวอื่นได้ไปก่อนเชียวนะ ไม่งั้นพวกคุณจะร้องก็ไม่ได้ร้องแล้ว" ยังปล่อยมุกต่อได้อีก

สุดท้าย เหล่านักข่าวกับตากล้องได้แต่กลับไปอย่างไม่เต็มใจนัก

จางเย่เดินเข้าห้องของตัวเอง ก็เห็นว่าห้องหับสะอาดหมดจด ชัดเจนว่าคงเป็นเจ้าของห้องเช่าทำความสะอาดให้อีกแล้ว เขาถอดรองเท้าออกก่อนปิดประตูตามหลัง จากนั้นกัดปากข่มความเจ็บปวดพิงประตูสูดลมหายใจลึกอย่างไม่คิดจะตามใครมาช่วย ปวดฉิ*! เขาไปถึงห้องน้ำอย่างทุลักทุเล สารรูปดูไม่จืดจริงๆ ศีรษะมีบาดแผลที่ไม่ถึงกับใหญ่ อีกทั้งเพราะเขาฝึกฝนร่างกายระหว่างที่อยู่ในเมืองหลวง และพอรู้วิชาอยู่บ้าง ดังนั้นเลือดจึงหยุดไหลไปเรียบร้อย ชายหนุ่มสูดลมหายใจลึก ถอดเสื้อผ้าที่สกปรกออกทั้งหมด ในห้องไม่มีผ้าปิดแผล ได้แต่ใช้พลาสเตอร์เล็กๆ ปิดไว้ก่อน ปิดที่ศีรษะห้าแผ่นที่ลำคออีกหนึ่งแผ่น ไม่กล้าจะอาบน้ำ จึงได้แต่ใช้ผ้าชุบน้ำอุ่นมาเช็ดคราบคาวของไข่ ส่วนใบไม้ที่ติดอยู่บนไหล่หลายแผ่นก็จัดการเอาออกเช่นกัน

ทำไมไม่สวนกลับไป?

ทำไมเขาไม่ยอมลงมือ?

กับอีอันอ๊ก จางเย่สามารถลงมือทำร้ายได้โดยไม่ลังเล แต่กับเหล่าผู้เยาว์ร่วมชาติ ยิ่งกับเด็กๆ ที่ยังไม่ทันรู้สึกรู้สำนึกสมบูรณ์ทั้งหลาย เขาไม่มีทางลงมือสวนได้จริงๆ และไม่รู้สึกโกรธเคืองเลยสักนิด เพียงแต่มีความรู้สึกเจ็บปวดตรงหัวใจชนิดหนึ่ง มีความเศร้าเสียใจอย่างหนึ่ง ชายหนุ่มเพิ่งรู้สึกเป็นครั้งแรกว่าเขาควรจะเป็นครู สอนบทเรียนให้การศึกษาแก่เหล่าเด็กๆ เพราะไม่อยากให้เหตุการณ์เช่นนี้เกิดขึ้นอีก เพียงหวังให้เหล่าเด็กๆ รู้จักมีความเคารพรักต่อแผ่นดินเกิดและเพื่อนร่วมชาติมากกว่านี้อีกสักหน่อยก็เท่านั้น

ผ่านไปพักใหญ่

จางเย่ถึงเพิ่งออกจากห้องน้ำ เขาค่อยๆ ก้าวเท้าไปยังที่เตียงนอน เอาโทรศัพท์มือถือออกมาดู ในอินเทอร์เน็ตมีข่าวออกมาเรียบร้อยแล้ว


……


‘จางเย่บาดเจ็บ!’

‘แฟนคลับอีอันอ๊กบุกบ้านจางเย่!’

‘จางเย่ใช้ร่างปกป้องนักข่าวสาว ศีรษะได้รับบาดเจ็บ เลือดไหลไม่หยุด!’

ในที่่สุดก็มีคลิปเผยแพร่ออกไป ความยาวหนึ่งนาทียี่สิบวินาที เนื่องจากเหตุการณ์ชุลมุน ภาพจึงไม่ชัดเจน กล้องสั่นตลอดเวลา เห็นแต่เพียงหลังของจางเย่กับไข่และแอปเปิลที่ลอยมาพร้อมกับการก่นด่าสาปแช่งของเด็กๆ! จากคลิปนี้เห็นได้ชัดว่าจางเย่ไม่ได้พูดอะไรสักคำ ไม่ได้ลงมือกับพวกเขาเลยสักนิด แม้ว่าจะยืนอยู่หน้าเด็กๆ เขาเพียงปล่อยให้พวกนั้นลงมือกับเขาโดยไม่กระพริบตา ไม่มีใครทราบว่าจางเย่กำลังคิดอะไร!

เห็นคลิปนี้แล้ว ทุกคนได้แต่นิ่งงัน!

"เด็กสมัยนี้..ทำไมทำตัวแบบนี้?"

"เพื่อดาราเกาหลีคนหนึ่ง มันคุ้มหรือ?"

"จางเย่เป็นอะไรมากไหม? ฉันว่าแผลดูไม่ค่อยดีนะ!"

"ทำไมฉันถึงได้ปวดใจอย่างนี้นะ! ถ้าฉันเป็นจางเย่ ฉันแม่*จะจัดการไอ้พวกเด็กเหลือขอนี่ให้หมด! จางเย่คนเดียวก็จัดการอีอันอ๊กกับบอดี้การ์ดเขาได้! ทำไมเด็กพวกนี้จะจัดการไม่ได้กัน!"

"โมโหฉิ*!"

"ไอ้พวกลูกเต่า!"

"โดนไอ้ลูกหลานเต่าอีอันอ๊กนั่นแหละยุ!"

"นั่นสิ! เพราะอีอันอ๊กโพสต์ข้อความเรียกร้องให้แฟนๆ ประณามจางเย่ในเวยป๋อ! นี่มันจะชั่วร้ายเกินไปแล้ว! อยู่บ้านรอชมความวุ่นวาย แค่โพสต์ธรรมดาๆ ก็ทำให้คนในชาติเราฆ่าฟันกันเองได้?"

"อีอันอ๊กถล่มมารดามัน!"

"ฉันโมโหหนักมากว่ะตอนนี้! น่าโมโหมากเกินไปแล้ว!"

"ไอ้เว*อีอันอ๊ก! ยังจะมีคนออกมาสู้แทนมันอีก? สมองแม่*มีแต่ขี้รึไงกันวะ! พวกแกเปิดตาดูบ้างสิว้อย!"

"ไอ้พวกสมองตาย!"

"น่าโมโหจริงๆ!"

"ตอนนั้นจางเย่ลงมือใส่อีอันอ๊กเพราะอะไร? ทำไมต้องออกมาขวางทาง? ไม่ใช่เพราะพวกแกหรอกหรือ! อาจารย์จางมีแต่ความปรารถนาดี! แต่ดูพวกแกสิ? สติสตังโดนหมาคาบไปกินหมดแล้วเรอะ? ถึงขนาดลงมือทำร้ายอาจารย์จาง! พวกเธอไม่กลัวฟ้าลงโทษรึยังไงกัน!"

คลิปนี้ทำให้คนต้องสั่นสะท้าน!

ไม่เพียงแต่ทำให้คนในวงการอื่นๆ ต้องขุ่นเคืองใจ แม้แต่เหล่าแฟนคลับเดนตายของอีอันอ๊กบางส่วนยังรู้สึกหวั่นไหว!

ขนาดคนในเวยป๋อหลายคนที่แบกป้ายยี่ห้อของ ‘กองทัพอีอันอ๊ก’ เอาไว้ยังออกมาเปิดปาก!

เซียวเซียว "ทำไมเป็นแบบนี้ล่ะ น่ากลัวไปแล้วนะ"

เสื้อบุนวมของอันอ๊กโอปป้า "เฮ้อ ไม่ว่ายังไง เรื่องนี้ก็ไม่ควรทำ คนพวกนี้มาจาก ‘กองทัพอีอันอ๊ก’ เรางั้นเหรอ? ทำไมฉันถึงรู้สึกว่า...น่ากลัวหน่อยๆ กันนะ"

QQQBV น้อย "ใครใช้ให้จางเย่ทำร้ายโอปป้าล่ะ! สมน้ำหน้ามันแล้ว!"

เซียวเซียว "แต่พวกเราทำแบบนี้ก็เกินไปหน่อยนะ"

ฉันมีเข็มขัดหนังเส้นหนึ่ง "ในทัพเราไม่เชื่อเลยสักนิดว่าอันอ๊กโอปป้าหลังผลักคนแล้วจะยืนนิ่งเฉย ความจริงแล้วตอนนั้นมีเพื่อนฉันคนหนึ่งอยู่ในเหตุการณ์ เล่าว่าโอปป้าทำอย่างนั้นจริงๆ เขาไม่ได้สนใจใยดีแฟนคลับที่ยืนตากลมหนาวอยู่ข้างนอกรออยู่สามสี่ชั่วโมงสักนิด ขนาดบอดี้การ์ดเขาผลักคนล้ม เขายังไม่แสดงสีหน้าอะไรสักนิด แค่หมุนตัวจากไป เพราะงั้นจางเย่ถึงได้มาขวางทางเขา แม้ว่าจะไม่ค่อยอยากจะเชื่อก็เถอะ แต่...ฉันก็เตรียมจะออกจากกลุ่มแล้วเหมือนกัน เพื่อนฉันหลายคนก็ออกไปแล้ว พวกเธอบอกกันว่าความจริงโอปป้าไม่สนใจพวกเราเลย!"

QQQBV น้อย "อย่าฟังพวกเธอพูดเพ้อเจ้อสิ!"

หลี่จื่อหลี "ใช่ ก็แค่ข่าวลือน่า ต้องเป็นจางเย่อยากดัง เลยใช้โอปป้ามาเป็นกระแสแน่ๆ! ฝีมือเขาน่าเกลียดเกินไปแล้ว! โดนตีตายก็สมควร!"

เซียวเซียว "ทัพเรานับวันยิ่งเปลี่ยนไปแล้วจริงๆ ฉันก็ออกเหมือนกัน อันที่จริงพอเห็นกระแสสังคมที่คนวิจารณ์กันในวันนี้ ฉันยิ่งรู้สึกว่าโอปป้าไม่คู่ควรให้พวกเราคลั่งไคล้ขนาดนี้เลย ตรงกันข้าม พวกเธอไม่คิดว่าจางเย่ดูเป็นลูกผู้ชายมากๆ เหรอ? เพื่อทวงความยุติธรรมให้พวกเรา เขาไม่สนใจว่าจะโดนขังคุกสักนิด แม้แต่ตอนทัพเราออกมาประจาน เขาก็ไม่ตอบโต้ ไม่ด่า ไม่พูดอะไรสักคำ ดูคลิปนี้แล้วฉันรู้สึกไม่ดีเลย ไม่รู้เหมือนกันว่าจะอยู่ในกลุ่มนี้อีกเพื่ออะไร ฉันอยากห่างไปสักพัก"

เสื้อบุนวมของอันอ๊กโอปป้า "เฮ้อ แม้แต่หน้าเก่าอย่างเซียวเซียวยังออก ฉันก็ออกด้วยเหมือนกัน ดูคลิปนี้แล้ว รู้สึกเหมือนฉันจะโตขึ้นมากทีเดียว ที่ฉันอยากรู้ตอนนี้คือจางเย่น่ะสรุปแล้วไม่เป็นไรจริงๆ เปล่า? แผลเขาสาหัสมากไหม? ก่อนหน้านี้ ฉันเคยร่วมด่าร่วมสาปแช่งเขานะ แต่ถ้ามีอะไรเกิดขึ้นจริงๆ ฉันคงรู้สึกแย่มากทีเดียว ฉันคิดว่าหลายคนคงแบกรับความรู้สึกนี้ไม่ได้เหมือนกัน"

ในบรรดาแฟนคลับของอีอันอ๊ก เริ่มมีความเห็นแตกต่างและขัดแย้งกัน บ้างยังคงสนับสนุนเขาไม่สิ้นสุด ขณะที่หลายคนตัดสินใจออกจากกลุ่ม ซึ่งเป็นกลุ่มที่มีขนาดใหญ่ ใหญ่จนแม้แต่ผู้จัดการส่วนตัวของอีอันอ๊กยังหน้าเสีย!

"ถูกต้อง!"

"คนแบบนี้ไม่ควรค่าให้รักหรอก!"

"ดาราจีนเรามีตั้งมากมาย ชอบสักคนไม่ได้?"

"รู้ว่าผิดก็แก้ไข นับว่ายอดเยี่ยม!"

เหล่าชาวเน็ตเห็นดังนั้น พวกเขาพลันรู้สึกเข้าใจเหล่าแฟนคลับสมองตายที่ก่อนหน้านี้ไม่เคยมีความเข้าใจได้มาก่อน เด็กชายเด็กหญิงเหล่านี้เพียงแต่หลงใหลไปกับสิ่งที่เข้าท่ากับความคิดความฝันของตนเองบนเวทีชั่วครั้งชั่วคราว สุดท้ายไม่ทันได้รู้สึกตัว ไม่ใช่ว่าพวกเขาไม่รู้ผิดชอบชั่วดี ไม่ใช่ว่าไม่มีสติอะไรขนาดนั้น!

"สรุปแล้วจางเย่เป็นยังไงบ้าง?"

"ไปโรงพยาบาลหรือเปล่า?"

"อาจารย์จางทำให้คนเป็นห่วงเกินไปแล้วนะ!"

"ใครมีทางติดต่อมหาลัยปักกิ่งหรือทางสถานีเหวยหว่อได้บ้างอะ? ถามอาการของจางเย่หน่อยสิ ฉันว่าเขาโดนหนักนะ!"

"จางเย่โง่จริงหรือแกล้งโง่กันแน่เนี่ย เวลาแบบนั้นจะเดินเข้าไปทำไมกัน อยากจะเป็นเป้ามีชีวิตงั้นเหรอ?"

"ถ้าเป็นฉันนะ ฉันแม่*จัดการไปแล้ว จะใครหน้าไหนก็เถอะ!"

"อาจารย์จางพูดอะไรบ้างสิ ทุกคนเป็นห่วงนะ!"

"ถ้าเกิดฉันเป็นจางเย่ละก็ เห็นพวกนั้นปาของฉันนี่วิ่งตั้งแต่แรกอะ ใครมันจะไปโง่ยืนให้พวกนั้นปาวะ! บ้ารึเปล่า!"

"ทำดีกับพวกนั้น พวกนั้นก็ใช่ว่าจะเห็น!"

"ทำไมไม่หลบล่ะอาจารย์จาง?"

คนจำนวนมากไม่เข้าใจว่าเพราะอะไร!

ขณะนั้นเอง จางเย่พลันโพสต์ข้อความลงในเวยป๋อ!

เป็นกลอนบทหนึ่ง! เป็นกลอนที่พอเห็นแล้ว ต้องทำให้ผู้คนเงียบงัน!

จางเย่ข่มกลั้นความเจ็บปวดที่ศีรษะ พิมพ์ข้อความลงในโทรศัพท์มือถือทีละคำๆ

บทกวีนี้เขียนไว้ว่า :

"วิญญาณยากเลี่ยงพ้นศรเทวะ"

"พายุคล้ายหินผาคลุมสวนเก่า"

"ฝากสารกับดารา หญ้าใดทราบ"

"โลหิตข้านี้...แด่เซวียนหยวน"

นี่คือบทกวีจากโลกของเขา บทกวีของหลู่ซวิ่น ‘หวนระลึกในภาพน้อย’

คำตอบของจางเย่ ความรู้สึกของจางเย่ ล้วนแต่อยู่ในบทกวีนี้ทั้งสิ้น!

---- หัวใจของข้า อย่างไรไม่อาจเลี่ยงพ้นคมศรแห่งความรักชาติมาตุภูมิ ข้ารักชาติมาตุภูมิที่ยังไม่รู้สึกตื่นตัวอะไรทั้งสิ้น ได้แต่ส่งผ่านความรู้สึกนี้ให้กับดวงดาราบนฟ้าทั้งที่ไม่มีใครเข้าใจ? สุดท้ายแล้วจะให้ข้าทำอะไร? สุดท้ายแล้วจะให้ข้าทำอะไร! ข้าไม่รู้! ข้าเพียงแต่อุทิศเลือดเนื้อของข้านี้แก่มาตุภูมิ!

จางเย่เหตุใดไม่หลบหนี?

จางเย่เหตุใดไม่ลงมือ?

จางเย่เหตุใดแม้ศีรษะอาบเลือดยังคงไม่ถอยแม้แต่ก้าวเดียว?

คำ ‘โลหิตข้านี้แด่เซวียนหยวน’ ทำให้ทุกคนที่ได้เห็นกลอนบทนี้ พลันรับรู้ถึงจิตใจอันน่าตื่นตระหนกของคนในกลอนนี้เอง!




=========================

自题小像 – หวนระลึกในภาพน้อย

“灵台 无计逃 神 矢。”
"วิญญาณยากเลี่ยงพ้นศรเทวะ"
“风雨如磐 暗 故园。”
"พายุคล้ายหินผาคลุมสวนเก่า"
“寄 意 寒星 荃 不察。”
"ฝากสารกับดารา ฉวน*ใดทราบ"
“我以我血……荐 轩辕。”
"โลหิตแห่งข้านี้...แด่เซวียนหยวน"

**ศรเทวะ : คือศรของกามเทพในตำนานกรีก-โรมัน ศรนี้เล่าว่าบ้างชุบจากทอง ปลายศรคมยิ่ง ผู้ใดต้องเข้าจะตกอยู่ในห้วงรักอันลึกล้ำ บ้างทำจากตะกั่วไร้ประกาย ปลายศรทื่อด้าน ต้องเข้าไปรังแต่จะเกลียดชังกันสุดแสน หลูซวิ่นใช้คำนี้เพื่อสื่อถึงความรักชาติ ทั้งยังหมายถึงความเกลียดชังต่อลัทธิจักรวรรดินิยมในขณะนั้น
**พายุคล้ายหินผา : พายุในที่นี้ หมายถึงลัทธิจักรวรรดินิยมและแนวความคิดศักดินา พายุดั่งหินผา คือคำเปรียบเปรยถึงภัยอันตรายต่อชาติอันใหญ่หลวง
**สวนเก่า : คือชาติ คือแผ่นดินเกิด
**ดาราในที่นี้ หมายถึงดาวประกายพรึก ผู้เขียนขณะนั้นอยู่ต่างประเทศ ต้องการส่งความรักต่อชาติของตัวไปกับสวรรค์ผ่านดาวประกายพรึก ส่งต่อให้กับคนในชาติมาตุภูมิ
**ฉวนใดทราบ : ฉวนในที่นี้คือหญ้าหอมชนิดหนึ่ง โบราณใช้เปรียบถึงสุภาพบุรุษ ในที่นี้หมายถึงคนในชาติมาตุภูมิ
***เซวียนหยวน : คือจักรพรรดิเหลือง (หวงตี้) หนังสือสื่อจี้ระบุว่า "ประวัติศาสตร์ชนชาติจีน เริ่มต้นจากหวงตี้ หวงตี้มีแซ่เซวียนหยวน ดังนั้นเซวียนหยวนหวงตี้นับเป็นบิดาผู้ก่อตั้งชนชาติ นับแต่นี้จึงได้มีชนชาติจงหัว หรือ จงกว๋อ (จีน)"


(อธิบาย : หัวใจ อย่างไรก็ไม่อาจเลี่ยงพ้นความรักชาติมาตุภูมินี้ไปได้ มาบัดนี้ภัยอันตรายมาปกคลุมชาติของเราแล้ว เราอยู่ดินแดนแสนไกล ได้แต่ส่งความรักชาติมาตุภูมิฝากดวงดาวประกายพรึกกลับไปให้แก่คนในชาติ แม้คนในชาติจะไม่เข้าใจ แต่ทว่าเรากับเลือดทั้งกายของเรานี้ ล้วนมอบให้แก่ชาติมาตุภูมิทั้งสิ้น)

*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./14.md)