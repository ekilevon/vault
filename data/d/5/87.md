##บทที่ 487 : เริ่มการเสียดสี!
หน้างาน

ในห้องอัด

ทุกคนยังไม่ทันรู้ตัวว่าจางเสี่ยวกับหลิวหยวนเล่นเซี่ยงเซิงจบไปแล้ว ยิ่งกว่านั้นคือเหล่าผู้ชมต่างปรบมือกันน้อยมาก

เพราะพวกเขาคิดว่าวันนี้ที่ศิษย์ทั้งสองของถังต้าจางเล่นนั้นไม่น่าขำเลยสักนิด อาจเพราะทุกคนติดใจผลงานของจางเย่กับเหยาเจี้ยนไฉครั้งก่อน หรืออาจเพราะวันนี้จางเสี่ยวกับหลิวหยวนเล่นได้ไม่ดีจริงๆ หลายคนที่ฟังตั้งแต่ต้นจนจบขำแค่ไม่กี่ครั้ง อีกทั้งที่ทั้งสองเสียดสีจางเย่กับเหยาเจี้ยนไฉตรงท่อนนั้น เข้าหูของผู้ฟังแล้วไม่ค่อยถูกใจนัก ในสายตาของพวกเขา เซี่ยงเซิงของจางเย่กับเหยาเจี้ยนไฉนั้นนับว่ามีความโดดเด่นอย่างยิ่ง ถึงกับนับว่าขึ้นสู่ยอดจุดสูงสุด ก้าวล้ำเซี่ยงเซิงใดๆ ในยุคปัจจุบัน สุดท้ายพวกนี้กลับขึ้นเวทีมาเหยียดหยันว่าทั้งสองทำเรื่องสามต่ำช้า? หาว่าพวกเขาเล่นเซี่ยงเซิงไม่เป็น? พวกนายมีสิทธิ์อะไร? ลองดูก่อนสิว่าที่พวกนายพูดน่ะน่าขำแค่ไหน!

บรรดาผู้ชมไม่คิดสนใจงานชิ้นนี้!

แปะๆๆ แต่ยังพอมีเสียงปรบมือในงานอยู่

เพราะอะไร? เพราะว่าถังต้าจางพาเหล่านักแสดงเซี่ยงเซิงและกรรมการการแข่งขันท่านอื่นๆ บางส่วนเข้ามานั่งฟังด้วย พวกเขาไม่ได้ฟังตั้งแต่ต้น เพียงได้ยินที่พวกจางเสี่ยวสองคนพูดในตอนท้าย ก็รู้สึกว่าดีเยี่ยม แถมยิ้มน้อยๆ พยักหน้ายอมรับกันหน้าสลอน!

กรรมการเซี่ยงเซิงอาวุโสกล่าว "นี่แหละคือศิลปะ"

ผู้บริหารสมาคมศิลปะการแสดงภาษาอีกคนกล่าวสนับสนุน "อืม จางเสี่ยวกับหลิวหยวนเล่นได้ไม่เลวเลย"

"เหล่าถังเจอศิษย์ดีสองคนนี้ ฉันล่ะอิจฉา" ผู้เชี่ยวชาญอีกคนกล่าวชม

ถังต้าจางถ่อมตัวอยู่หลายคำ กล่าวว่า "ยังเป็นแค่เด็กน้อยสองคนเท่านั้น ยังไม่ได้เก่งกาจอะไรหรอก"

คณะกรรมการหน้าเวทีล้วนถูกเปลี่ยนใหม่หมด ไม่ใช่ชุดเดิมอย่างเมื่อวาน กรรมการทั้งสามท่านในวันนี้เป็นผู้อาวุโสของแวดวงเซี่ยงเซิง ล้วนแต่อายุสี่สิบห้าสิบปี เมื่อพวกเขาฟังจบได้ให้คำวิจารณ์แก่จางเสี่ยว หลิวหยวนอย่างสูงว่า "มีอารมณ์ศิลป์ เปรียบกับผลงานชิ้นก่อน ถือว่าเหนือกว่าขั้นหนึ่ง รวบผลงานได้มีพลัง ยอดเยี่ยม วิเคราะห์สถานการณ์ของเซี่ยงเซิงได้ปรุโปร่ง"

กรรมการชราอีกท่านลูบหนวดผงกศีรษะกล่าว "มีความหมาย ไม่เลว"

ผู้ชม "..."

ตาบอดกันไปแล้ว? เซี่ยงเซิงห่วยขนาดนี้ ไม่ขำเลยสักนิด คนฟังแทบจะหลับกันอยู่รอมร่อ แต่แม่*กลับบอกไม่เลว? เรียกว่ามีศิลป์ลึกล้ำ? พวกเราอยู่โลกเดียวกันรึเปล่า? ฟังผลงานชิ้นเดียวกันรึเปล่า หา?

จางเสี่ยวหัวเราะ "ขอบคุณท่านกรรมการที่ให้ความเห็นครับ"

หลิวหยวนกล่าว "พวกเราจะพยายามต่อไปครับ"

มีเพียงกรรมการคนที่สามที่ลังเลครู่หนึ่งก่อนกล่าวออกมาด้วยความยุติธรรม "ฉันว่าเนื้อหาไม่ค่อยน่าสนใจ ต่อมุกกันอ่อนไปสักหน่อย"

ถังต้าจางขมวดคิ้ว เหลือบมองเธอสายตาเย็นชา ไม่ทราบกำลังคิดอะไรอยู่

ชั่วขณะนั้น ทั้งสองเดินลงจากเวทีไป พร้อมกับที่จางเย่และเหยาเจี้ยนไฉเดินคู่กันมาขึ้นมา ศิษย์ทั้งสองของถังต้าจางเหลือบมองพวกเขาแวบหนึ่งด้วยสีหน้าดูถูก

พิธีกรประกาศ "ต่อไปเป็นจางเย่กับเหยาเจี้ยนไฉครับ พวกเขามาในผลงาน ‘ผมขอปฏิเสธสามต่ำช้า’ ขอเชิญผู้แข่งขันทั้งสองขึ้นเวทีครับ"

หือ?

ปฏิเสธสามต่ำช้า?

บรรดาผู้ชมฟังแล้วหัวเราะกันจากทั่วทุกที่ เปรียบกับไอ้พวกนักแสดงตลกคู่นั่น พวกเขานับว่าเข้าใจจางเย่ที่สุด ผมขอปฏิเสธสามต่ำช้า? พวกเขาทราบว่าถ้าคำนี้มาจากปากคนอื่น อย่างนั้นคงเป็นไปได้ แต่มาจากปากจางเย่งั้นเรอะ? เป็นไปไม่ได้เด็ดขาด! ปฏิเสธสามต่ำช้า? อย่านั้นลาก็ปีนต้นไม้ได้แล้ว! อย่างไรซะ เหล่าผู้ชมล้วนกระตือรือร้นอยากรู้กันขึ้นมาทันที รีบปรับลิ้นรอชิมผลงานอย่างเต็มที่!

จางเย่กับเหยาเจี้ยนไฉยืนอยู่บนเวทีแล้วเรียบร้อย

กรรมการท่านแรกมองพวกเขา "เริ่มเถอะ"

ทางคณะกรรมการกลับไม่สนใจจะพูดอะไรกับพวกเขา ในอินเทอร์เน็ตนั้น พวกเขาเหล่าวงการศิลปินภาษาล้วนถูกจางเย่ฉีกหน้ากันหมด ทั้งประณามและต่อต้าน ในสายตาพวกเขา ไม่ช้าก็เร็ว จางเย่กับเหยาเจี้ยนไฉจะต้องถูกแบนออกจากการแข่งขัน แล้วพวกเขาจะทำเป็นพูดดีกันไปเพื่ออะไร? พวกนายมีคะแนนโหวตสูงแล้วไง? ยังไงก็เข้าแข่งไม่ได้อยู่ดี!

แน่นอนว่าจางเย่ไม่เก็บพวกเขามาใส่ใจสักนิด ไม่มองพวกเขาเลยสักแวบ เขาหัวเราะแล้วเริ่มกล่าวทักทาย "สวัสดีครับทุกท่าน"

เหยาเจี้ยนไฉยิ้มน้อยๆ "สวัสดีผู้ชมทุกท่านครับ"

จางเย่ "คราวนี้เป็นตาพวกเราคุยกับทุกคนแล้วสิ"

เหยาเจี้ยนไฉ "ใช่แล้ว"

จางเย่ชูสี่นิ้วขึ้นมาก่อนกล่าว "ตลกคู่เซี่ยงเซิงคือศิลปะแขนงหนึ่ง ประกอบด้วยสี่องค์ประกอบหลัก"

เหยาเจี้ยนไฉยิ้ม "ถูกต้อง"

จางเย่กล่าวต่อ "ถอด, เกือก, ร้อง, เพลง"

มุกแบบนี้ วงการเซี่ยงเซิงเล่นกันจนเบื่อแล้ว แต่ตัวมุกนี้เองกลับไม่เคยมีใครเล่นมาก่อนในโลกใบนี้ จึงเรียกเสียงฮาจากผู้ฟังได้ครืนใหญ่!

เหล่าผู้ชม "ฮ่าๆๆ!"

เหยาเจี้ยนไฉค้อน "คือ พูดจา, เลียนแบบ, หยอกล้อ, ร้องเพลง ต่างหากล่ะ!"

จางเย่กระพริบตาปริบๆ กล่าวตาใสซื่อ "คุณเปลี่ยนเหรอ?"

"นายเพิ่งจะเปลี่ยนไปนั่นแหละ!" เหยาเจี้ยนไฉท่าทางจนปัญญา "ยังจะมาถอดเกือกร้องเพลง? กะให้คนฟังเหม็นตายเรอะ!"

ผู้ชม "พรืด! ฮ่าๆๆๆ!"

ขณะนี้เหล่านักแสดงตลกและกรรมการทั้งยี่สิบกว่าคนฟังแล้วสีหน้าไม่น่ามองนัก พวกนายแม่*จะปฏิเสธสามต่ำช้าไม่ใช่รึไง? ที่พูดนั่นแหละคือสามต่ำช้าว้อย! มีความคิดจะกลับตัวกลับใจตรงไหนกัน หา? ชื่อผลงานตั้งมั่วๆ ใช่ไหม!

จางเย่ถอนใจ "อันที่จริงผมก็ไม่ค่อยรู้เรื่องหรอก"

เหยาเจี้ยนไฉ "ไม่รู้เรื่องก็อย่าพูดสิ คนฟังเขาหัวเราะกันหมด"

จางเย่มองเหยาเจี้ยนไฉ "เซี่ยงเซิงนี่ดีนะ เห็นว่าอาจารย์เหยาก็เป็นนักแสดงชำนาญการใช่ไหมครับ?"

เหยาเจี้ยนไฉหัวเราะฮ่าๆ "ไม่กล้าเรียกอย่างนั้น ก็แค่ได้ศึกษามาหลายปีหน่อยเท่านั้นเอง"

จางเย่กล่าวอย่างประหลาดใจ "เห็นว่าวงการตลกของพวกคุณช่วงนี้ไม่ค่อยสงบนี่นา เหมือนจะมีเรื่องวุ่นวายหลายเรื่อง มีแบบนั้นไหมครับ?"

ผู้ฟังโห่ร้องกัน!

"อี๋!"

"อี๋!"

"ฮ่าๆๆ!"

จากนั้นทุกคนต่างหัวเราะพรืด รู้ว่าจางเย่แค่แกล้งถามไปงั้นเอง ยิ่งกว่าเรื่องวุ่นวายอีกว้อย คนเขาแบนนายไง! เพราะว่าไอ้สามต่ำช้าของนายนั่นแหละ!

เหยาเจี้ยนไฉกระแอม "มีเรื่องเช่นนี้"

จางเย่ "เห็นว่าทุกคนกำลังปฏิเสธสามเรื่องต่ำช้า?"

ผู้ชมหัวเราะอีกรอบ "ฮ่าๆๆ!"

เหยาเจี้ยนไฉ "เรื่องนี้ฉันเองก็ไม่ค่อยแน่ใจนะ"

จางเย่มองเขาเขม็ง "หา? ปฏิเสธสามต่ำช้าคุณไม่รู้เรื่องเหรอ? เฮ้อ คุณนี่ตกรถม้าของยุคสมัยแล้วรู้ไหม!"

เหยาเจี้ยนไฉบ่น "รถม้า? เฮ้ย สมัยนี้มันจะช้าไปนะ!"

จางเย่ "สามต่ำช้าคุณไม่รู้จักจริงเหรอ?"

เหยาเจี้ยนไฉ "ได้ยินมาบ้าง ไม่งั้นนายก็อธิบายหน่อยสิ?"

จางเย่ยืดนิ้วออกมาทันที "สามต่ำช้าคืออะไร?"

เหยาเจี้ยนไฉ "เป็นสามอย่างไหน?"

จางเย่นับนิ้ว "ไร้รสนิยม...ไร้รสนิยม... ไร้รสนิยม!"

เหยาเจี้ยนไฉร้องโวยวาย "ทำไมไร้รสนิยมหมดล่ะ! หยาบคายกับชี้นำประชาชนไปไหน?"

จางเย่เหลียวหน้ามอง ชี้นิ้วไปทางที่ลูกศิษย์ของถังต้าจางเพิ่งเดินลงเวทีไป "สองอย่างนั้นไม่ใช่ลงเวทีไปแล้วเหรอ?"

จางเสี่ยวพอฟัง เขาที่เพิ่งจะถึงหลังเวทีก็แทบจะร่วงลงไปกองกับพื้น!

หลิวหยวนได้ยินเสียงดันนั้น แทบกระอักเลือดเช่นกัน จางเย่! ยายเอ็งสิวะ!

แกนั่นแหละหยาบคาย!

แกนั่นแหละโคตรชี้นำประชาชน!

ถังต้าจางสีหน้าเครียด เหล่านักแสดงตลกข้างตัวเขาเริ่มอารมณ์ขุ่น!

แตกต่างกับสีหน้าท่าทางของพวกเขา ฝ่ายผู้ชมทั้งทางเน็ตทั้งทางบ้านที่ชมการถ่ายทอดสดครั้งนี้พอได้ยินถึงตรงนี้ ต่างตะลึงกันไปพักหนึ่งก่อนระเบิดเสียงหัวเราะออกมา!

"พรืด!"

"ฉันเพิ่งรู้นี่แหละ! ฉันเพิ่งรู้นี่แหละโว้ย!"

"ฮ่าๆๆ! ปากจางเย่โคตรร้าย!"

"ไอ้หยา ขำแทบตายแน่ะ จี้ระเบิด! ลูกศิษย์ถังต้าจางทั้งสองคนเพิ่งเสียดสีผลงานจางเย่อยู่แหม็บๆ คราวนี้ถึงตาอาจารย์จางด่ากลับบ้างล่ะ! แถมพวกนั้นเสียดสี ยังไม่กล้าจะออกชื่อออกแซ่! แต่อาจารย์จางกลับด่าได้เจาะจงสุดๆ ออกชื่อออกแซ่ระบุตัวพวกเขาพร้อม!"

"รอบนี้มีอะไรเด็ดๆ ดูแล้ว!"

"ฉันรู้อยู่แล้วว่าอาจารย์จางน่ะไม่มีทางยอมปล่อยผ่านหรอก!"

"กร๊ากๆ ไม่เลว มีคนออกมาหาเรื่องจางเย่ ไหนจะออกมาบอยคอตเขาอีก อาจารย์จางไม่สวนกลับ อย่างนั้นก็ไม่ใช่สไตล์เขาสิ!"

"จางจอมตอกหน้าผู้มีฝีปากเป็นเลิศ!"

"เปรียบกับอาจารย์จางแล้ว พวกนั้นแม่*โคตรห่วยแตกฉิ*!"

*-*-*-*-*-*-*-*-*-*-*-*-*-*-*-*-*


[Go To Next Chapter]( ./88.md)