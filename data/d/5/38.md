##บทที่ 438 : ฉันไม่สนใจ!
หน่วยหนึ่ง

"ฮ่าๆๆ!"

"โอ๊ย ไม่ไหวแล้ว!"

"พอเถอะ หยุดเลยนะ!" ต่งจื้อเฉียงทำตาขวาง

คนอื่นๆ หัวเราะกันหนักมาก มีแต่ฟ่านอิงอวิ๋นคนเดียวที่ไม่ขยับ ยังคงนั่งหน้านิ่งอยู่หน้าคอมพิวเตอร์ของตนเอง รัวนิ้วลงบนคีย์บอร์ด ไม่ทราบกำลังทำอะไร

"เจ้าหน้าที่ฟ่าน คุณทำอะไรน่ะ?" ต่งจื้อเฉียงถามด้วยความสงสัย

ฟางเสียวสุ่ยได้ยินดังนั้นก็หันไปมองเธอ "พี่สาวฟ่าน?"

เหมิงอี้อยู่ใกล้ฟ่านอิงอวิ๋นที่สุด หันหน้าไปก็เห็นหน้าจอของอีกฝ่าย เป็นภาพแพนด้าตัวหนึ่งถือธูปในมือที่ตกกระทบสายตา เหมิงอี้ก็ต้องอุทานอย่างตกใจ "เชี่*! แพนด้าจุดธูป! เจ๊ฟ่าน! เจ๊ทำอะไรน่ะ? คอมฯ เจ๊ติดไวรัสไปด้วยแล้วเหรอ!?"

"หา?"

"อะไรนะ?"

ทันทีที่ได้ยิน ทุกคนพลันรุมล้อมกันเข้ามา!

ฟ่านอิงอวิ๋นชักสีหน้าไม่ชอบใจ ตวัดเสียงขุ่นกล่าว "ตะโกนทำบ้าไร! อย่าตกใจกับเรื่องเล็กๆ ได้มะ? ทำฉันตกใจไปด้วยเลย! ไม่ใช่ติดไวรัสว้อย! ฉันตั้งใจไปโหลดแพนด้าจุดธูปมาจากทางฝั่งเกาหลีต่างหาก จะเอามาดูการทำงานของมันหน่อย"

ต่งจื้อเฉียงรีบเตือน "เธออย่าเล่นกับไฟสิ!"

จางเอ่อร์กล่าวด้วยความกระวนกระวาย "นั่นสิ ไวรัสตัวนี้ทาง ‘ศูนย์ป้องกันไวรัสคอมพิวเตอร์แห่งชาติ’ ถึงกับให้สัญญาณเตือนขั้นสีแดง จัดเป็นไวรัสที่มีความอันตรายสูงมากเชียวนะ! ขืนพลาดนิด คอมฯ ของหน่วยกำกับฯ เราได้ติดกันหมดแน่! แม้จะไม่ได้ร้ายแรงเท่าเวลาพวกเกาหลีโดน หรือเป็นปัญหาหนักอะไร แต่เลี่ยงได้ก็เลี่ยงเถอะ ป้องกันได้ก็จริง แต่ทำไมจะต้องให้มาติดคอมฯ บ้านเราเองด้วยล่ะ อย่าให้คอมฯ ของจีนเราโดนเล่นงานไปด้วยสิ!"

ฟ่านอิงอวิ๋นเป็นคนกล้าหาญคนหนึ่ง เธอเพียงหันมามองพวกเขา กล่าวอย่างหนักแน่น "คิดว่าฉันเป็นเหมือนพวกนายเรอะ? ในเมื่อฉันกล้าเอาไวรัสตัวนี้กลับมา ก็ต้องมีวิธีควบคุมไว้สิ สีแดงแล้วไง? สุดท้ายก็แค่เวิร์มชนิดหนึ่ง ยังไงก็ต้องมีวิธีฆ่ามีวิธีควบคุม ฉันต้องศึกษาไว้ก่อน ถ้าเกิดบังเอิญข้ามแดนเข้ามาอาละวาดในสวนหลังบ้านเราได้ ถึงเวลานั้นจะทำเป็นปิดตาก็ไม่ได้ อีกอย่างเราจะได้เตรียมการล่วงหน้า เพื่อหาวิธีรับมือด้วย"

ต่งจื้อเฉียงขมวดคิ้ว "เรื่องนี้มีหน่วยงานที่เกี่ยวข้องรับผิดชอบอยู่ ต่อให้รับมือไม่ไหวก็ยังมีบริษัทแอนตี้ไวรัส คุณมาเล่นที่หน่วยงานเรา นับว่าเสี่ยงไปหรือเปล่า?"

ขณะนั้น ประตูเปิดออก มีคนตามเข้ามา!

เป็นเหล่าผู้นำของหน่วยงาน!

ต่งจื้อเฉียงใจหายแวบไปวูบหนึ่ง "รองผู้กำกับจ้าว!"

ท่านรองผู้กำกับจ้าวพยักหน้าครั้งหนึ่ง จากนั้นเข้าไปอยู่หลังฟ่านอิงอวิ๋นพร้อมเหล่าผู้นำคนอื่นๆ "อาจารย์ฟ่าน เรื่องไวรัส คุณรู้แล้วใช่ไหม?"

ฟ่านอิงอวิ๋นไม่หันหน้ากลับมา "กำลังศึกษา"

รองผู้กำกับจ้าวมองคอมพิวเตอร์ตั้งโต๊ะของฟ่านอิงอวิ๋น กล่าวด้วยความตกตะลึง "เธอระวังหน่อยล่ะ ไวรัสตัวนี้มีอำนาจการทำลายล้างสูง ฉันเพิ่งได้ข่าวจากทางฝั่งเกาหลีว่าตอนนี้พวกเขามีคอมพิวเตอร์ส่วนบุคคลที่ติดเชื้อไปแล้วทั้งหมดสามหมื่นเครื่อง!"

หือ?

สามหมื่น?

หน่วยหนึ่งทุกคนต่างหันมองหน้ากันไปมา เหงื่อตกเป็นแถบๆ!

ผู้นำอีกคนหนึ่งถาม "เจ้าหน้าที่ฟ่าน คุณเป็นผู้เชี่ยวชาญเรื่องนี้ ทั้งยังชำนาญการเขียนโปรแกรม คุณมีความคิดเห็นอะไรบ้างไหม?"

ฟ่านอิงอวิ๋นยิ้ม "เท่าที่ดูคร่าวๆ การที่ไวรัสตัวนี้แพร่กระจายได้เร็วขนาดนี้ไม่ใช่เรื่องแปลก ไวรัสนี้ถูกออกแบบมาอย่างแยบยล มีความคิดสร้างสรรค์ทีเดียว แพนด้าจุดธูปตัวนี้สามารถแสดงความอันตรายของเวิร์มออกมาได้ถึงขีดสุด เครื่องที่ติดเชื้อจะเชื่อมต่ออินเทอร์เน็ตโดยอัตโนมัติ ลอบส่งอีเมลออกไปเอง ถ้าเกิดคนที่ติดเชื้อไปเป็นผู้ดูแลเว็บไซต์ ก็จะติดต่อทางไฟล์ที่อัพโหลด พอดาวน์โหลดลงมาก็ติดเชื้อไปด้วย จากนั้นเครื่องก็จะมีจอฟ้า ดับ รีสตาร์ทเครื่องไม่หยุด ไม่สามารถกู้คืนระบบได้"

รองผู้กำกับจ้าวสีหน้าเคร่งเครียจ "งั้นฉันต้องไปบอกพวกศูนย์ไวรัส พวกเราทางนี้เองก็ต้องประกาศคำเตือน ไวรัสตัวนี้อันตรายมาก!"

ฟ่านอิงอวิ๋นกลับกล่าว "ไม่จำเป็นหรอก"

รองผู้กำกับจ้าวถาม "ทำไมรึ?"

คนอื่นๆ ก็เข้ามารุมล้อมตั้งใจฟัง

ฟ่านอิงอวิ๋นชี้หน้าจอ กล่าวว่า "ฉันเพิ่งได้ไวรัสแพนด้าจุดธูปมา เลยลองตรวจสอบการทำงานและลองรันในระบบปฏิบัติการอื่นๆ อยู่หลายรอบ ที่น่าแปลกใจคืออำนาจการทำลายล้างของมันกลับไม่ได้ร้ายแรงเท่าไร อย่างน้อยๆ เทียบกับที่ติดฝั่งเกาหลีแล้ว ยังเทียบกันไม่ติดเสียด้วยซ้ำ ตอนแรกคิดว่าเป็นที่คอมฯ ฉัน แต่ไปๆ มาๆ กลับพบว่าไม่ได้เป็นอย่างนั้น ท่าทางตอนที่ ‘2’ เขียนไวรัสตัวนี้ออกมา ในรหัสต้นฉบับนั่นจงใจเล่นงานระบบปฏิบัติการภาษาเกาหลี ส่วนภาษาอังกฤษกับจีน ถึงแม้ว่าจะติดไปด้วย แต่ไม่ได้ร้ายแรงอะไร นี่คือลำดับการทำงานของไวรัสตัวนี้ เทียบกับที่พวกเกาหลีโดนแล้ว นับว่าเบากว่าเยอะ"

ฟางเสียวสุ่ยตกตะลึง "รหัสต้นฉบับของ ‘2’ ออกแบบมาเพื่อโจมตีระบบปฏิบัติการภาษาเกาหลีโดยเฉพาะ?"

ฟ่านอิงอวิ๋นกล่าว "หลักฐานเชิงลึก ฉันยังต้องทำการศึกษาต่อ แต่ไม่น่าผิดไปจากนี้มากนัก ประสบการณ์ฉันบอกว่าแบบนี้"

รองผู้กำกับจ้าวหรี่ตา "เชื่อถือได้ไหม?"

ฟ่านอิงอวิ๋นแดกดัน "ยังไงก็ยังเชื่อได้ดีกว่าที่พวกคุณวิเคราะห์แล้วกัน ฉันเป็นอาจารย์สอนวิชาเขียนโปรแกรม สอนแต่วิชานี้มาสิบกว่าปี ไม่ต้องให้พวกคุณมาสงสัยระดับของฉันหรอก!"

รองผู้กำกับจ้าวไม่โกรธ ฟังจบแล้วก็ดูจะมีแนวคิดคร่าวๆ ในสมอง "มีทางรับมือไหม? ฉันหมายถึง ถ้าเกิดไวรัสตัวนี้บุกเข้ามาในจีนจริงๆ แม้ว่าอำนาจทำลายล้างจะไม่รุนแรงเท่าที่พวกเกาหลีโดน แต่ก็ยังถือว่าอันตรายมาก พวกเราจะรับมือกันได้ไหม?"

ฟ่านอิงอวิ๋นมองเขา "เรื่องนี้คุณต้องถามพวกคนของศูนย์วิจัยไวรัสหรือไม่ก็พวกบริษัทแอนตี้ไวรัสกับหน่วยงานที่เกี่ยวข้องสิ พวกเขามีทั้งอุปกรณ์กับกำลังคนเชียวนะ ส่วนฉันสองมือว่างเปล่า ได้แต่ศึกษาแค่ภายนอก หวังให้ฉันไสทวนควบม้ารับมือมันด้วยคอมพิวเตอร์เครื่องเดียว? ฝันไปเถอะ!"

นายตำรวจอีกคนกล่าว "เจ้าหน้าที่ฟ่าน ความสามารถคุณน่ะทุกคนรู้ดี เทียบกับพวกโปรแกรมเมอร์และบริษัทพวกนั้นแล้วนับว่าร้ายกาจกว่า ไวรัสตัวนี้สร้างผลกระทบรุนแรง แถมเจ้า ‘2’ นั่นยังเป็นแฮกเกอร์ฝั่งเรา เบื้องบนเลยเริ่มให้ความสนใจ ต่อสายมาถึงผู้กำกับแล้ว ฉะนั้นเรื่องนี้ก็กลายเป็นงานของหน่วยกำกับเราแน่นอน ถ้าเกิดคุณมีวิธีรับมือ ต้องบอกพวกเราด้วยนะ"

ต่งจื้อเฉียง "เจ้าหน้าที่ฟ่าน?"

ฟางเสียวสุ่ยเองก็มีใจศึกษาหาความรู้ "พี่สาวฟ่าน ไวรัสตัวนี้ จะรับมือยังไงดีคะ?"

ภายใต้สายตาจับจ้องของทุกคน ฟ่านอิงอวิ๋นจึงยอมกล่าว "เรื่องโปรแกรมกำจัดหรือแพทช์ป้องกัน ตอนนี้ฉันทำไม่ได้ เรื่องนี้ต้องการเครื่องมือและกำลังคนมหาศาล แม้แต่บริษัทที่เขียนระบบปฏิบัติการออกมายังต้องให้ความร่วมมือด้วย แต่วิธีรับมือกับไวรัสแบบนี้น่ะ มีมากเกินพอ"

พูดจบ เธอก็เริ่มทำงาน

หญิงสาวจัดการตรวจดูพาสเวิร์ดของแอดมิน พบว่าว่างเปล่า จึงคลิกขวาที่หน้าจอคอมพิวเตอร์ของตนเอง เลือกหัวข้อจัดการข้อมูล ตรวจดูทั้งตัวผู้ใช้และกลุ่มในเครือข่าย ในหน้าจอทางขวา จัดการเลือกชื่อผู้ใช้ที่มีสิทธิ์ในการจัดการระบบ คลิกขวา ตั้งรหัสผ่านใหม่ด้วยชุดอักษรกับตัวเลข จากนั้นเปิด gpedit MSC และดูตัวคำสั่งอนุญาตในกลุ่ม ตรวจดูทั้งการแก้ไขคอมพิวเตอร์ ตัวอย่างสิทธิ์ผู้ควบคุมระบบ ตัวระบบ และเลือกปิดคำสั่งเล่นอัติโนมัติ ซึ่งเดิมตั้งค่าไว้เป็นไม่อนุญาติให้แก้ไข เธอจัดการอนุญาตแล้วยืนยันอีกครั้ง ก่อนจะพิมพ์คำสั่ง gpupdate แล้วกดยืนยัน ในที่สุดก็แก้ไขได้ สุดท้ายสั่งปิดคำสั่งเล่นอัตโนมัติ

"เรียบร้อย" หลังการจัดการง่ายๆ ไม่กี่ครั้ง ฟ่านอิงอวิ๋นก็บอกกล่าวคำหนึ่ง ก่อนใช้ระบบปฏิบัติการที่เพิ่งแก้ไขใหม่นี้ปล่อยไวรัสแพนด้าจุดธูปเข้ามาใหม่

ไวรัสเข้ามาแล้ว

ทว่ากลับไม่ได้แสดงอาการอะไรเลย!

ทุกคนเห็นแล้วยังต้องตะลึง "ง่ายขนาดนี้เชียว?"

ฟ่านอิงอวิ๋นกล่าว "ไวรัสคอมพิวเตอร์ไม่ใช่ HIV อย่าคิดว่ามันน่ากลัวขนาดนั้นสิ ในเมื่อเป็นเวิร์ม ก็ต้องมีกฎของความเป็นเวิร์มกำกับ แค่หาสาเหตุที่ติดไวรัสได้ บวกกับมีทักษะคอมพิวเตอร์หน่อยก็ป้องกันได้ง่ายๆ อย่าเห็นว่าไวรัสแพร่กระจายได้ไวมาหลอกเอาสิ ความจริงตัวซอร์สโค้ดไม่ได้ซับซ้อนสักหน่อย แค่ตั้งพาสเวิร์ดให้ซับซ้อนหน่อย ปิดคำสั่งเล่นอัตโนมัติซะ แค่นี้เอง ขอแค่ไม่โง่ไปกดโดนไวรัสเข้าเอง มันก็จะทำงานไม่ได้แล้ว"

ถึงแม้ว่าทุกคนที่นั่งอยู่ไม่ใช่ยอดฝีมือแต่ก็เป็นผู้ชำนาญการทีเดียว ทันทีที่ฟังก็เข้าใจแจ่มแจ้ง!

"ฉันกลับไปเซ็ตเครื่องก่อน!" ทุกคนรีบกลับไปทำตามวิธีการของฟ่านอิงอวิ๋นทันที

รองผู้กำกับจ้าวหัวเราะอย่างพอใจ "ยอดเยี่ยม! ด้วยเรื่องนี้ คอมพิวเตอร์ของหน่วยกำกับเราก็จะปลอดภัยขึ้นอีกมาก นับว่าอาจารย์ฟ่านมีวิธีแก้ไขได้ดี!"

ฟ่านอิงอวิ๋นกล่าว "แต่ว่านี่เป็นแค่วิธีแก้ปัญหาชั่วคราว หากอยากจะจัดการไวรัสตัวนี้ จะต้องจัดการไขโค้ดเข้าไปทีละตัวถึงจะเจอวิธีแก้"

รองผู้กำกับจ้าวกล่าว "ต้องพึ่งพาเธอแล้ว"

ต่งจื้อเฉียงพูดขึ้น "เจ้าหน้าที่ฟ่าน อยากได้อะไรขอให้บอก เครื่องมือ กำลังคน พวกเราจะเตรียมให้"

ผู้นำหน่วยอีกคนกล่าว "ถูกต้อง อยากได้อะไรคุณบอก พวกเราจะจัดการให้เรียบร้อย"

แม้ว่าการจัดการไวรัสเช่นนี้จะไม่ใช่หน้าที่ของหน่วยกำกับของพวกเขาแม้แต่น้อย แต่ก็ยังนับว่ามีส่วนเกี่ยวข้องอยู่บ้าง หากพวกเขาเป็นกลุ่มแรกที่จัดการไวรัสตัวนี้ได้ เขียนโปรแกรมกำจัดออกมาได้ล่ะก็ อย่างนั้นหน่วยงานพวกเขาย่อมต้องมีชื่อเสียงโด่งดัง!

แต่ใครจะทราบ คำพูดเดียวของฟ่านอิงอวิ๋นกลับทำให้พวกเขาเลิกล้มความคิดไป "ทำงานของพวกคุณไปเถอะ ฉันจะกลับบ้านนอนแล้ว!"

รองผู้กำกับจ้าวงงงัน "ทำไมกัน?"

ฟ่านอิงอวิ๋นแต่ไหนแต่ไรก็ไม่เคยปกปิดอะไร พูดออกมาตรงๆ ว่า "ฉันเห็นไอ้พวกนั้นแล้วไม่ถูกชะตา อดหลับอดนอนทั้งคืนฆ่าไวรัสให้พวกมัน? ช่วยพวกมัน? ฉันแม่*ประสาทกินแน่!" พูดจบ ฟ่านอิงอวิ๋นก็คว้าสื้อคลุมของตัวเองขึ้นพาดบ่า เดินออฟจากออฟฟิศกลับบ้านท่ามกลางสายตาตกตะลึง!

ต่งจื้อเฉียง "..."

รองผู้กำกับจ้าว "..."

ฟางเสียวสุ่ยกับเหมิงอี้และพวกก็คิดเช่นกัน ไอ้พวกแฮกเกอร์เกาหลีนั่นออกมาหาเรื่องด่าหาเรื่องโจมตีคน จนกินเวลาไปหนึ่งวันเต็มๆ! พอมาตอนนี้โดนท่านเทพจากฝั่งจีนเสด็จออกมาปราบ ถือว่ารับกรรมตามสนองแล้ว เรื่องอะไรจะต้องให้พวกเขาทั้งหน่วยงานร่วมมือกันหาทางกำจัดไวรัสอีก! เหอะ ทีพวกมันโจมตีเราตอนนั้น แต่ละคนผยองกันสิ้นดี มาตอนนี้ถูกท่านเทพรังแกมั่ง พวกเอ็งยังจะมาให้เราตามเช็ดก้นให้? อาศัยอะไร! ยังจะมีเรื่องดีขนาดนี้ด้วยเรอะ!

แกว่งเท้าหาเสี้ยนเอง?

งั้นก็จัดการเองไปสิ!

กับเรื่องนี้แล้ว นอกจากเหล่าผู้นำของหน่วยงาน คนอื่นๆ ในหน่วยหนึ่งล้วนแต่ยืนข้างฟ่านอิงอวิ๋น!




*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./39.md)