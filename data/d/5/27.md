##บทที่ 427 : คุณคือพี่ดาบยักษ์?
เที่ยงวัน

สิบเอ็ดโมงห้าสิบเก้านาทีห้าสิบเก้าวินาที

ในออฟฟิศของหน่วยงาน เข็มวินาทีใกล้ขยับเข้าเลขสิบสอง ทันทีที่ขยับตรงปุ๊บ พลันมีเสียงของผู้หญิงคนหนึ่งดังขึ้น พอดีเวลาเป๊ะ

ฟ่านอิงอวิ๋นโบกมือ "พักเที่ยงแล้ว ไปกันข้าวกันอาจารย์จาง"

จางเย่รู้สึกไม่ค่อยดีนัก "ทุกคนไปด้วยกันไหมครับ?"

ฟ่านอิงอวิ๋นกล่าว "พวกเขายังทำงานไม่เสร็จนี่นา ช่างพวกเขาเถอะ"

ต่อหน้าพี่น้องชายหญิงหลายคน นี่เรียกว่าเกลียดกันแล้วใช่ไหม?

จางเย่หรี่ตา กล่าวอย่างเกรงอกเกรงใจ "งั้นผมไปกินก่อนนะครับ? ซื้อกลับมาให้ทุกคนเอาไหม?"

นายตำรวจไซเบอร์อาวุโสกล่าว "ไม่ต้องหรอก อาจารย์จางคุณไปกินก่อนเถอะ ไว้พวกเราทำงานเสร็จแล้วค่อยไปกิน"

ฟ่านอิงอวิ๋นหัวเราะ "คนกันเองทั้งนั้น ไม่ต้องเกรงใจหรอกอาจารย์จาง พวกเขาหิวกันจนชิน ข้าวเที่ยงไม่ค่อยได้กินตรงเวลาสักหน่อย ให้พวกเขากินตรงเวลา พวกเขาคงไม่ชิน" แสบ! มีคนบางคนพูดอะไรทำอะไรก็ร้ายกาจ เหมือนอย่างเวลาเหราอ้ายหมิ่นพูดนั่นเอง แต่เจ้าหน้าที่ฟ่านคนนี้แตกต่างกว่านั้นเยอะ เธอเป็นคล้ายเม่นตัวหนึ่ง ใครแตะเข้าก็ทิ่มแทงทำร้ายคนนั้นทันที

เหมิงอี้ "..."

ฟางเสียวสุ่ย "..."

คนอื่นๆ "..........."

ดูท่าแล้ว ฟ่านอิงอวิ๋นไม่ได้ชอบงานนี้นัก เธอคงอยากกลับไปสอนในวิทยาลัยป้องกันประเทศมากกว่า เพียงแต่ไม่รู้ว่าทำไมเบื้องบนถึงไม่อนุมัติ นี่จึงเป็นสาเหตุให้เจ้าหน้าที่ฟ่านทำตัวบัดซบแบบนี้ได้ เธอคงหงุดหงิดงุ่นง่านพอสมควรทีเดียว

ชั้นล่าง

ในโรงอาหารตรงหัวมุมตึก

วันนี้เป็นวันที่สามของตรุษจีน ผู้คนมาทำงานไม่มากนัก จึงมีร้านเปิดอยู่เพียงร้านเดียว

จางเย่ไม่อยากก่อเรื่องให้มากความ จึงได้สวมแว่นดำปิดบังตนเองไว้

ฟ่านอิงอวิ๋นเอามือล้วงกระเป๋า "โอ๊ะ ดูฉันขี้ลืมสิ ไม่ได้เอาบัตรโรงอาหารมาซะได้ รอฉันไปซื้อใหม่ก่อนนะคะ อ๊ะ วันนี้ร้านขายบัตรก็ไม่เปิด ซื้อไม่ได้แฮะ"

จางเย่ยิ้ม "ไม่งั้นไปกินข้างนอกไหม?"

"ไหนๆ ก็มาแล้ว คุณรอสักแป๊บนะ" ฟ่านอิงอวิ๋นกวาดตาซ้ายขวามองหาคน ทันทีที่เห็นชายหนุ่มที่ไม่ได้สวมชุดเครื่องแบบวัยยี่สิบหกยี่สิบเจ็ดคนหนึ่ง ก็ตะโกนร้องเรียก "เสี่ยวหวัง! มานี่หน่อย!"

เสี่ยวหวังกำลังกินข้าวอยู่ พอได้ยินเสียง พลันเสียวสันหลังวูบ หันกลับมามองเธออย่างระแวดระวัง ก่อนจะรีบวางถ้วยและตะเกียบลงอย่างไว "อาจารย์ฟ่าน เรียกผมเหรอครับ?" เห็นแล้วก็ทราบว่านี่คือศิษย์ของฟ่านอิงอวิ๋นจากมหาวิทยาลัย เขาคงจะได้รู้ถึงความ ‘บ้าอำนาจ’ ของฟ่านอิงอวิ๋นตั้งแต่สมัยเรียน หมอนี่จึงได้ดูตื่นตระหนกรนราน กระสับกระส่ายเสียขนาดนี้

ฟ่านอิงอวิ๋นแบมือ "บัตรโรงอาหารล่ะ?"

เสี่ยวหวังล้วงกระเป๋าส่งให้อย่างงุนงง "เกิดอะไรขึ้นครับ?"

"ลืมเอามา ยืมของเธอใช้หน่อยแล้วกัน เอาล่ะ ไปกินข้าวเถอะ" ฟ่านอิงอวิ๋นได้มาก็เดินไปสั่งข้าวทันที

เสี่ยวหวังไม่ขยับ ยังยืนรออยู่ที่เดิม

ฟ่านอิงอวิ๋นเห็นเข้าจึงถาม "ทำไมไม่ไปล่ะ?"

"ผะ ผมรอบัตรคืน" เสี่ยวหวังตอบ

ฟ่านอิงอวิ๋นแค่นเสียง "บัตรแค่ใบเดียว ไอ้หนู แกทำไมถึงได้เป็นแบบนี้นะ"

เสี่ยวหวังแทบร้องไห้แล้ว "ผมเพิ่งเติมเงินไปก่อนปีใหม่ ในบัตรยังมีอยู่ห้าร้อยนะ!"

ฟ่านอิงอวิ๋นมองเขา กล่าวว่า "ฉันสอนเธอมาตั้งหลายปี สอนเธอให้เป็นผู้เป็นคน คารวะฉันแค่ห้าร้อยก็ไม่ยินดี?"

เป็นผู้เป็นคน?

นิสัยแบบคุณ สามารถสอนใครเป็นผู้เป็นคนได้ด้วยเหรอ?

เสี่ยวหวังอยากจะร้องไห้ คุณเป็นเสียแบบนี้ ใครจะไปกล้าหือล่ะ!

คนตามมาในโรงอาหารยิ่งมากขึ้น หลายคนได้ยินเสียงของฟ่านอิงอวิ๋น ต่างก็ทำตัวลีบเข้ามา พยายามหลบให้พ้นสายตาเธอ เห็นได้ชัดว่าชื่อของเจ้าหน้าที่ฟ่านไม่ได้รู้จักกันแค่ในหน่วย แม้แต่กับหน่วยงานอื่นๆ ที่กรมก็ขึ้นชื่อไม่น้อย..เป็นเสมือนเทพโรคห่าตนหนึ่ง!

"อาจารย์จางทานอะไรคะ?"

"ผมได้หมดเลย"

"วันนี้ฉันเลี้ยงเอง คุณอย่ามาเกรงใจกับฉันสิ"

"ผมไม่ได้เกรงใจ ผมไม่เรื่องมากจริงๆ"

เสี่ยวหวังโหยหวนในใจ นี่มันผมเลี้ยงแขกรึเปล่า’จารย์!

ผู้คนรอบๆ ตัวที่มากินข้าวกันต่างเหลือบตามองชายหนุ่มแว่นดำคนนี้อย่างสงสัย เขาคือใครกัน? ทำไมถึงได้กล้าหาญนัก? กล้ามากินข้าวกับเจ้าหน้าที่ฟ่านคนนี้!? ว่าแต่ทำไมเจ้าหน้าที่ฟ่านถึงได้ยินดีเลี้ยงแขก? หลายเดือนที่ผ่านมานี้ ไม่เคยมีใครเห็นเจ้าหน้าที่ฟ่านมากินข้าวกับใครมาก่อนเลยนะ?

ญาติเจ้าหน้าที่ฟ่าน?

แฟนของเจ้าหน้าที่ฟ่าน?

เทพท่านนี้เป็นใครกันแน่!?

ฟ่านอิงอวิ๋นเริ่มชี้สั่งกับข้าว หลังสั่งเสร็จแล้วพูดกับพ่อครัวว่า "อย่าให้เนื้อฉันน้อยนะ เนื้อน้อยฉันไม่จ่าย"

พ่อครัวเองก็รู้จักกับเธอดี "ฮ่าๆ ให้ใครน้อยได้ แต่ให้คุณน้อยไม่ได้หรอก มา คุณลองดูว่าเท่านี้พอไหม?" ในทัพพีมีเนื้ออยู่เต็ม

ฟ่านอิงอวิ๋นรับคำ "ใช้ได้ ขอบคุณค่ะ"

พ่อครัวนั้นกล่าว "ไม่เป็นไร ไม่พอก็มาเอาอีก"

หันกลับมา ฟ่านอิงอวิ๋นส่งบัตรคืนให้กับเสี่ยวหวัง ก่อนควักเงินออกมาอีกยี่สิบห้าเหรียญให้เขา "เอากลับไป ดูขี้เหนียวเข้าสิ!"

เสี่ยวหวังรีบกล่าว "บัตรผมรับกลับ เงินไม่ต้องหรอกครับ ได้เลี้ยงข้าวอาจารย์ผู้มีพระคุณเป็นเกียรติของผมแล้ว"

ฟ่านอิงอวิ๋นสั่งสอนเขา "บอกว่าให้เอาไปก็เอาไปสิ ฉันเป็นอาจารย์มหา'ลัย เป็นตำรวจของประชาชน จะต้องไถเศษเล็กเศษน้อยจากเธอเหรอ?"

"เอ่อ งั้นผมรับก็ได้ครับ" เสี่ยวหวังรับเงินกับบัตรมาแต่โดยดี ในใจหลั่งน้ำตานองหน้า ไหนว่าไม่ไถเศษเล็กเศษน้อยจากผมไง แต่คุณกลับรูดบัตรผมเกินไปหกจุดห้าเหรียญเชียวนะ ค่าข้าวที่พ่อครัวบอกมันสามสิบเอ็ดจุดห้าเหรียญ แล้วทำไมถึงได้ให้ผมแค่ยี่สิบห้าล่ะครับ?

มุมหนึ่ง

ฟ่านอิงอวิ๋นนั่งกินข้าวกับจางเย่

วันนี้ ได้ฟังที่เจ้าหน้าที่ฟ่านพูดจา จางเย่ที่ช่างพูดช่างแหย่ก็มีเวลาที่อ้าปากไม่ออกแล้ว แม่สาวคนนี้ช่างพิเศษนัก ร้ายกาจ เผด็จการ ชอบหาเรื่อง แม้ว่าหน้าตาจะสะสวย แต่เจ้าอารมณ์ใช่ย่อย รูปร่างงดงาม เห็นหน้าอกใต้ชุดเครื่องแบบแล้ว แม้ว่าจะประเมินได้ยาก รูปทรงนั้นเป็นอย่างไรนับว่ายากประเมิน สิ่งหนึ่งที่บอกได้คือ ขนาดไม่เล็กแน่นอน!

"ไม่ได้เป็นของดีอะไร กินด้วยกันนะคะอาจารย์จาง"

"เยี่ยมแล้วครับ ขอบคุณมากเจ้าหน้าที่ฟ่าน"

"อย่าเรียกฉันเจ้าหน้าที่ฟ่านเลย ห่างเหินเกินไปน่า เรียกฉันเหล่าฟ่านก็ได้ เจ๊ฟ่านก็ดี แค่นี้ก็พอแล้วไหมคะ? เราสองคนไม่ใช่รู้จักกันวันแรกสักหน่อย"

"ได้ครับ"

จู่ๆ จางเย่พลันนึกขึ้นมาได้ ถามด้วยความสงสัย "หือ? ทำไมบอกว่าเราสองคนไม่ได้รู้จักกันวันสองวันแรกล่ะครับ? เราสองคนเคยเจอหน้ากัน?"

ฟ่านอิงอวิ๋นยิ้ม "ไม่เคยเจอหน้า แต่ก็คุ้นเคยกันมากเลยล่ะ"

"คุ้นเคยมาก?" จางเย่ยังไม่เข้าใจ

ฟ่านอิงอวิ๋นยื่นมือเรียวบางออกมาให้จางเย่ "ทักทายกันอีกครั้งนะคะ ฉันคือรักษาการณ์หัวหน้ากลุ่มแฟนคลับของคุณ ชื่อแฝงของฉันคือ ‘พี่ดาบยักษ์’"

อะไรนะ?

พี่ดาบยักษ์?

จางเย่ไม่ได้จับมือกับเธอทันที เพราะเขามัวแต่ตกตะลึง "ไอ้หยา คุณคือพี่ดาบยักษ์?"

ฟ่านอิงอวิ๋นหัวเราะให้เขาอย่างสดใส "ฉันเองค่ะ ความจริงฉันก็เห็นข้อความที่คุณส่งเบอร์มือถือมาให้แล้ว แต่ฉันยังไม่ได้โทรหา ในเน็ตฉันไม่อยากจะพูดอะไรมาก เลยไม่ได้ติดต่อกับคุณมาตลอด แต่กับเวลาที่มีศึก รับรองว่าต้องไม่ขาดฉัน เรื่องนี้ฉันชอบแล้วก็ทำได้ดีด้วย!"

พูดจบเธอก็เปิดโทรศัพท์มือถือกดโทรหา

แค่วินาทีต่อมา โทรศัพท์มือถือของจางเย่ก็ดังขึ้น

"นี่เบอร์ฉันเอง คุณเก็บไว้เถอะ" ฟ่านอิงอวิ๋นกล่าว

จางเย่จึงได้มั่นใจ เพราะเขาให้เบอร์มือถือแก่แฟนคลับไปสองคนเท่านั้น คือแฟนจางเย่อันดับ1 กับ พี่ดาบยักษ์ ส่วนคนอื่นๆ ไม่รู้เบอร์นี้ "คุณจริงๆ?" รู้สึกรับไม่ค่อยได้อยู่บ้าง ช่วยไม่ได้ พี่ดาบยักษ์ในภาพที่เขาคิดกับภาพของเธอนั้นต่างกันเกินไป!

เป็นไปได้ไง?

พี่ดาบยักษ์เนี่ยนะเป็นผู้หญิง?

หนึ่งในหัวหน้ากลุ่มแฟนคลับของเขาตอนนี้ ความจริงคือสาวงามผมสั้นคนนี้เอง?

พูดไม่ออกแล้ว!

ไม่อยากจะเชื่อ!

"อะไร? คิดไม่ถึงล่ะสิ?" ฟ่านอิงอวิ๋นถามกระเซ้า

จางเย่แววตาไหววูบ "ไม่ใช่แค่คิดไม่ถึง ตรงข้อมูลส่วนตัวคุณเขียนไว้ว่าเพศหญิง แต่ผมไม่เคยคิดว่าจะเป็นจริงๆ นี่ยังคิดว่าคุณเป็นผู้ชายอยู่เลยนะ"

คำพูดพวกนี้กล่าวเสียงไม่ดังนัก เพื่อไม่ให้คนอื่นๆ ได้ยิน ความจริงแล้ว ถึงจะพูดดังหน่อยก็ไม่มีใครได้ยินทั้งนั้น เพราะแค่เห็นโต๊ะของฟ่านอิงอวิ๋น เจ้าหน้าที่ในหน่วยงานคนอื่นๆ ต่างลี้ได้ไกลเท่าไหร่ก็ไกลเท่านั้น ไม่มีใครกล้านั่งกินข้าวอยู่โต๊ะข้างๆ เลยสักคน!

ฟ่านอิงอวิ๋นยิ้ม "ฉันนิสัยขี้รำคาญ พูดจาก็ตรงไปตรงมา เลยดูเหมือนผู้ชายไปบ้าง คุณจะเข้าใจผิดก็ไม่แปล จับมือไหม?"

"ใช่ๆ ผมลืมเลย" จางเย่ถึงได้ยื่นมือไปจับตอบกับเธอ "วันนี้นับเป็นโอกาสดี ไม่คิดมาก่อนเลยว่าจะได้พบกับคุณที่นี่ เรื่องก่อนหน้านี้ต้องขอขอบคุณมากๆ ครับ ถ้าไม่ใช่คุณนำทัพพาทุกคนออกสู้ศึก หลายเรื่องราวคงไม่จบลงง่ายดายขนาดนี้ ต้องลำบากคุณแล้ว จริงสิ ถ้าเกิดรู้ก่อน มื้อนี้ต้องให้ผมเลี้ยงแท้ๆ"

ฟ่านอิงอวิ๋นตักข้าวกินคำหนึ่ง "ใครเลี้ยงก็เหมือนกัน ไม่ต้องเกรงใจไป ความจริงแล้วยังต้องเป็นฉันขอบคุณคุณเสียด้วยซ้ำ ผลงานของคุณพวกนั้น นับว่าโดดเด่นจริงๆ ตอนนั้นฉันถูกลงโทษย้ายจากวิทยาลัยมาทำงานที่นี่ วันๆ ไม่มีเรื่องอะไรทำ ในเน็ตมีแต่ ‘น้ำ’ คนพวกนั้นก็เอาแต่พูดไร้สาระ จนกระทั่งมาเห็นผลงานคุณ ฉันถึงได้คึกคักขึ้นมาได้ นี่ยังคิดอยู่เลยว่าโลกใบนี้ก็มีคนดังที่ถูกใจฉันอยู่ด้วยแฮะ เหอๆ ก่อนหน้านี้ฉันไม่เคยติดตามพวกคนดังหรอก ความจริงแล้วตอนนี้ก็ยังไม่ตาม แต่คุณน่ะแตกต่าง ไม่ได้เป็นคนดังเหมือนทั่วๆ ไปพวกนั้น"

จางเย่จ้องมองเธอ "พบผมแบบนี้ ผิดหวังหรือเปล่า?"

"ไม่ได้ผิดหวังอะไรนะ" ฟ่านอิงอวิ๋นพูดจาอย่างน่าสนใจว่า "ซาลาเปามีเนื้อไม่ได้อยู่ที่จีบ คนมีความสามารถไม่ขึ้นกับหน้าตา ฉันฟัง ‘ดอกไม้ของสตรี’ แล้ว ท่าทางคุณจะเข้าใจผู้หญิงมากนี่? มีแฟนหรือยัง?"

จางเย่โบกมือ "ยังครับๆ"

ฟ่านอิงอวิ๋นหัวเราะ "ช่างบังเอิญ ฉันก็ยังไม่มี"

จางเย่สงสัย "คุณยังไม่ได้แต่งงานเหรอ?" อายุปูนนี้ เป็นไปไม่ได้มั้ง?

"ที่บ้านนัดดูตัวให้ตั้งหลายครั้งแล้วน่ะ" ฟ่านอิงอวิ๋นตักข้าวเข้าปาก พูดเรียบๆ ว่า "แต่โดนนิสัยแบบนี้ของฉันไล่ไปจนนับไม่ถ้วนเหมือนกัน"

จางเย่กล่าว "ผมก็ด้วย ที่บ้านก็อยากจะให้ผมไปดูตัว ผมเลยทำเป็นไม่รู้ไม่ชี้ เรื่องแบบนี้เร่งรัดกันได้ที่ไหนเนอะ"

"จะว่าไป ช่วงนี้ไม่มีผลงานใหม่ๆ บ้างเหรอ? ในกลุ่มมีคนคอยกันจนเบื่อจะแย่แน่ะ มีแต่คนอยากรู้ว่าหลังปีใหม่ไปจะมีรายการอะไรไหม"

กินข้าวแล้วทั้งสองก็นั่งคุยกันต่ออีกนาน

สุดท้ายไม่เห็นเพื่อนร่วมงานในหน่วยลงมากินข้าวเสียที ส่วนจางเย่กับฟ่านอิงอวิ๋นต่างคุยจ้อติดลมกันไม่จบ พูดกันไปพูดกันมา กลายเป็นว่าเข้ากันเป็นปี่เป็นขลุ่ย

พูดมาจนป่านนี้ จางเย่จึงเพิ่งยอมรับว่าอีกฝ่ายนั้นคือพี่ดาบยักษ์ โดยเฉพาะเมื่อคิดๆ ดูแล้ว อีกฝ่ายนับว่า ‘คนสมกับชื่อ’ จริงๆ พี่ดาบยักษ์กับฟ่านอิงอวิ๋นยังสามารถซ้อนทับกันได้อยู่ ถามว่าทำไม? คนสมกับชื่อตรงไหน?

ต้องถามอีกเรอะว่าทำไม!

พี่ดาบยักษ์[1] ตัดคำว่า ‘ดาบ’ ออกไปสิ!

ยักษ์(ใหญ่)!

ช่างเหมาะสมอะไรเยี่ยงนี้!



=====================

[1] พี่ดาบยักษ์(ใหญ่) คือ ต้าเตาซยง ตัดคำว่า เตา (ดาบ) คือ ต้าซยง เป็นคำพ้องเสียงกันกับ ต้าซยง ที่แปลว่าหน้าอกโต

*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./28.md)