##บทที่ 489 : กรรมการการแข่งขันโดนด่าจนต้องหนี!

เหล่าผู้ชมขำจนแทบตกเก้าอี้!

เหล่านักแสดงตลกคู่ที่ถังต้าจางพามาแต่ละคนล้วนโกรธเคืองคับแค้นใจ ไอ้คนแซ่จาง แม่เอ็งไร้คุณธรรมแปดชั่วโคตร! ชายวัยกลางคนที่เพิ่งลุกจากไปไม่เพียงแต่เป็นนักแสดงตลกคู่ แต่ยังเป็นกรรมการของสมาคมฉู่อี้ ผู้ทรงคุณวุฒิระดับนี้เอ็งยังกล้าแหย่? บ้าไปแล้ว! พวกเขาหลายคนความจริงก็คิดจะจากไป แต่พอได้ยินคำว่า ‘ขอให้ประสบความสำเร็จ’ ของจางเย่ เหล่านักแสดงเซี่ยงเซิงและคนในสมาคมฉู่อี้ทั้งหลายที่ก้นเพิ่งลุกจากเก้าอี้ได้ครึ่งเดียวรีบทิ้งตัวกลับลงไปนั่งใหม่ ไม่ขยับเขยื้อนอีก!

เพราะอะไร?

เพราะพวกเขากลัวว่าจางเย่จะหาเรื่องใส่พวกเขาน่ะสิ!

คนเหล่านั้นมองตากันไปมา ต่างเห็นแววความคับแค้นในแววตาอีกฝ่าย!

แต่เซี่ยงเซิงของจางเย่ยังไม่จบ เขายืนอยู่บนเวทีอย่างปราศจากแรงกดดันใดๆ สีหน้าไม่แยแส สิ่งที่เขาพูดยังอยู่ในขอบเขตที่รับได้สำหรับการถ่ายทอดผ่านช่องทางอินเทอร์เน็ต แน่นอน ถึงจะล้ำเส้นไปบ้าง เขาก็ไม่ได้สนใจอยู่ดี จางเย่ไม่สนสี่สนแปดใดๆ ตัวเขาเป็นเช่นนี้ ไม่สนใจผลตามหลังอะไรทั้งสิ้น!

เขากล่าวกับเหล่าเหยาว่า "ถ้าคุณไม่เข้าปฏิเสธสามต่ำช้ากับเรา ไม่เข้าข้างพวกเรา คุณก็ไม่ใช่นักแสดงที่ดีคนหนึ่ง พวกเราก็จะไม่ยอมรับว่าคุณเล่นตลกเซี่ยงเซิงได้!"

"อี๋!"

"อี๋!"

เหล่าผู้ชมฟังออก!

เหยาเจี้ยนไฉหัวเราะ "อย่างนั้นเหรอ?"

จางเย่ตีสีหน้าจริงจังสอนเขา "เวลากลางดึกคืนสงัด มือซ้ายคีบบุหรี่มือขวาถือแก้วไวน์ ในปากคาบน่องไก่ สูบบุหรี่สองฟอด ดื่มไวน์สองอึก เคี้ยวกับแกล้มสองคำ แล้วถามใจตัวเองดูว่าคุณจะปฏิเสธสามต่ำช้าไหม!"

คนด้านล่างอึ้งงันไปวูบ ก่อนระเบิดเสียงหัวเราะอย่างบ้าคลั่ง!

เหยาเจี้ยนไฉโบกมือตามเขาอยู่ครู่ "เฮ้ย! ต้านหรือไม่ต้านสามต่ำช้าฉันไม่รู้ แค่สามอย่างนี้ก็วุ่นวายกับฉันพอแล้ว! สูบบุหรี่ไปกินข้าวไปเชียวนะ!"

เหล่าผู้ชมระเบิดเสียงหัวเราะอีกครั้ง!

จางเย่ถอนหายใจ "บางครั้งเดินไปตามถนนผมก็คิดอยู่เสมอ ว่าทำไมผู้คนบนโลกต้องยึดติดกันนัก ทำไมพวกเขาไม่เข้าใจอะไรกันบ้าง ถ้าเกิดทุกคนเป็นอย่างผมเป็นเสมือนอาจารย์ เสมือนนักการศึกษาแบบนี้..." มือเขาหยิบเอาผ้าขาวบนโต๊ะด้านหน้าขึ้นมาสั่งน้ำมูกอย่างแรง แล้วถอนหายใจ "โลกนี้จะสวยงามขึ้นอีกมากมาย!"

เหยาเจี้ยนไฉกรอกตาใส่ "นี่คือท่าทางของนักการศึกษาของนายเรอะ!"

"อี๋! ฮ่าๆๆ!"

"ฮ่าๆๆ!"

จางเย่กล่าว "อาจารย์เหยา ผมคิดแล้วแต่ยังไม่เข้าใจครับ ในเมื่อต่างก็เป็นคนเล่นตลกเหมือนๆ กัน ทำไมถึงมีคนสูงส่งกว่าคนอื่นนะ?"

เหยาเจี้ยนไฉ "เพราะคนเขาพูดได้ดีกว่าไง"

จางเย่อุทานเบาๆ "คุณลองดูพวกนักแสดงเซี่ยงเซิง ‘กระแสหลัก’ สิ ว่าเขาน่ะเล่นได้ดีเยี่ยมขนาดไหน!" คำว่า ‘กระแสหลัก’ คำนี้เขาเน้นเสียงหนักทีเดียว

เหล่านักแสดงเซี่ยงเซิงข้างล่างหน้าเปลี่ยนสี!

เหยาเจี้ยนไฉถาม "คนไหน?"

จางเย่เกริ่น "มีนักแสดงตลกคู่คนหนึ่งที่โดดเด่นมีความสามารถ ไม่รู้คุณรู้จักไหม?"

เหยาเจี้ยนไฉประหลาดใจ "ใครน่ะ? นายลองบอกชื่อมาสิ"

เหล่าผู้ชมล้วนนั่งกระพริบตารอฟัง

จางเย่กล่าว "ถังต้าเต๋อ คุณรู้จักไหม?"

เหยาเจี้ยนไฉงงงัน "ถังต้าเต๋อ?"

จางเย่ "ใช่ คนนี้เล่นได้ดีมากเลยนะ"

เหยาเจี้ยนไฉเอามือลูบจมูก "....เหมือนชื่อมันจะคุ้นมากๆ เลยนะ"

ขณะนั้น เหล่าผู้ชมเริ่มมีปฏิกิริยาตอบรับกลับมา อึ้งงันครู่หนึ่ง ก่อนระเบิดทั้งเสียงหัวเราะโห่ร้องและปรบมืออกมา!

พรืด!

ป้าบ ป้าบ ป้าบ!

เชี่*!

ถังต้าเต๋อ?

ถังต้าจาง?

ถังต้าจางสีถมึงทึง!

เหล่านักแสดงรอบข้างเขาพลอยหน้าเปลี่ยนสี!

จางเย่พูดอย่างจริงจัง "ไม่รู้จักเหรอ? คนที่สวมชุดยาว หวีผมเสยไปหลัง ตาโตๆ ตัวโตๆ สูงสักหนึ่งร้อยแปดสิบเซนติเมตรได้มั้ง"

เหยาเจี้ยนไฉงง "สูงขนาดนั้น?"

จางเย่กล่าว "หมอนี่เผาแล้วยังใส่ได้โลงครึ่งเชียวนะ!"

เผา? เผาน้องสาวแกน่ะสิ! ถังต้าจางฟังแล้วแทบกระอักเลือด!

เหล่าผู้ชมตบแขนตบขาหัวเราะกันดังลั่น!

ปากของอาจารย์จางคนนี้ แม่*โคตรแสบสันถึงบ้านยายเลยทีเดียว!

เหยาเจี้ยนไฉ "เฮ้ย ใครถามเรื่องเผากับนายน่ะ?"

จางเย่ชูนิ้วโป้งให้กล่าวอย่างมั่นใจ "เซี่ยงเซิงของหมอนั่น ก็พูดได้เยี่ยมสุดๆ!"

เหยาเจี้ยนไฉ "อย่างนั้นเรอะ?"

จางเย่ "เคยได้ยินเซี่ยงเซิงเขาไหม? ผลงานเขาชื่อว่า ‘ชนบทใหม่’ "

เหยาเจี้ยนไฉสงสัย "มีเซี่ยงเซิงแบบนี้ด้วย?"

จางเย่อุทาน "ใช่แล้ว พูดได้ดีเยี่ยม ทำเอาคนอยากไปฉี่เลยทีเดียว!"

เด็กสาวคนหนึ่งที่กำลังดื่มน้ำ พอฟังถึงกับพ่นพรวดออกจากปาก!

เหยาเจี้ยนไฉงง "ฉี่? ทำไมต้องฉี่?"

จางเย่อุทาน "คุณรู้ไหมว่าผลงานชิ้นนี้ช่วยรักษาโรคต่อมลูกหมากโตให้คนได้ขนาดไหน!"

ผู้ชมชายหลายคนทางหนึ่งทุบขาทางหนึ่งหัวเราะอย่างบ้าคลั่ง!

เหยาเจี้ยนไฉ "เฮ้ย แล้วเนื้อเรื่องของเซี่ยงเซิงเรื่องนี้คือยังไงกันแน่?"

จางเย่กล่าว "ผมชอบเรื่อง ‘ชนบทใหม่’ นี้จริงๆ นะ ฟังสนุกมาก ผลงานชิ้นนี้ถ้าเอาไปประมูลคงได้หลายแสนเลยล่ะ"

เหยาเจี้ยนไฉประหลาดใจ "เอ๋ ดีขนาดนั้นเชียว ไหนลองเล่าให้พวกเราฟังหน่อยสิ?"

จางเย่มองทุกคนกล่าวว่า "ผลงานที่ชื่อ ‘ชนบทใหม่’ บรรยายไว้แบบนี้ครับ สหายทุกท่านสวัสดี ทักทายถึงพี่น้องในทุกสาขาอาชีพ ขอให้ช่วยสนับสนุนชนบทใหม่ของเรา เชื่อฟังคำสั่งของท่านผู้นำ ตื่นเช้าเข้านอนไว อย่าถ่มน้ำลายลงพื้น ช่วยกันทำให้ชนบทใหม่ของพวกเราก่อรากฐานความเจริญ เป็นเหมือนสายลมใบไม้ผลิพัดตะวันแดงฉาน" พูดจบจางเย่ก็ทำสีหน้าปลาบปลื้มสุดซึ้ง

เหยาเจี้ยนไฉมองตาค้าง "จบแล้ว?"

มีแค่จางเย่นั่งตบขา นั่งยองลงไปขำอยู่กับพื้น "โคตรสนุกเลย! หัวเราะจนผมจะไม่ไหวแล้วเนี่ย!"

ทุกคนหัวเราะขึ้นมาอีก!

เหยาเจี้ยนไฉ "ทำไมยังหัวเราะไม่หยุดล่ะเนี่ย?"

จางเย่ยังคงนั่งยองอยู่บนพื้น

"เฮ้ยๆ!" เหยาเจี้ยนไฉลากเขาขึ้นมา "นายลุกขึ้นมาก่อน ขึ้นมา นี่อะไรเนี่ย นายเคยฟังเซี่ยงเซิงแบบจริงๆ จังๆ อะไรไหมเนี่ย? ทำไมหัวเราะขนาดนี้น่ะ?"

เห็นท่าทางน่าขบขันของจางเย่ เหล่าผู้ชมก็ขำขันกันไม่หยุด!

ถังต้าจางโกรธจนทนไม่ไหว หมุนตัวจากไป!

เหล่าผู้ชมเห็นแล้วแทบจะสบถออกมาอีกรอบ หัวเราะดังลั่นยิ่งกว่าเดิม!

จางเย่พยายามลุกขึ้นมายืนอยู่ครึ่งค่อนวัน ก่อนกล่าวหน้าตาย "ตลกชั้นเยี่ยม"

เหยาเจี้ยนไฉเหลือกตาขาวใส่ "นี่ก็เซี่ยงเซิงเหรอ?"

จางเย่ยกนิ้วให้ "เป็นเซี่ยงเซิงที่เยี่ยมจริงๆ ฟังแล้วแปลกใหม่มาก คุณต้องลองศึกษาดูนะ ต้องหัดเปลี่ยนมุมมองของตัวเอง อย่าเป็นเหมือนพวกนักแสดงบางคนที่ไม่รักตัวเอง ขึ้นลงเวทีก็ไม่รักตัวเอง สุดท้ายก็ ‘ลอยชายไปมาเข้าคุก(เตี้ยวเอ่อร์หลางตังรู่อวี้)’ "

"หา?" เหยาเจี้ยนไฉรีบพูดแก้ "เรียกว่า ‘ใส่กุญแจยัดห้องกรง(หลางตังรู่อวี้)’ สิ"

(吊儿郎当 เตี้ยวเอ่อร์หลางตัง -- ลอยชายไปมา)

(锒铛入狱 หลางตังรู่อวี้ -- จับกุมคุมขัง)

จางเย่กล่าว "หมอนั่นฉายาว่าเตี้ยวเอ่อร์"

เหยาเจี้ยนไฉทำเสียงตกใจ "สวรรค์ ฉายาอะไรน่ะ! ทำไมชื่อนี้?"

จางเย่กล่าว "พวกเราเหล่าผู้ต่อต้านสามต่ำช้าล้วนแต่มีฉายานาม"

เหยาเจี้ยนไฉถาม "เพราะอะไร? ทำไมไม่ใช้ชื่อจริงล่ะ?"

จางเย่มองเขา "ไร้สาระ ใช้ชื่อจริงก็โดนคนดักทุบสิ!"

เหล่าผู้ชมหัวเราะลั่น

เหยาเจี้ยนไฉ "เหอๆ อย่างนายก็กลัวโดนทุบด้วยเหรอ?"

จางเย่กล่าว "ผมไม่กลัว พวกเราน่ะ ทุกวันก็ต้องศึกษาว่าจะรับมือกับคนที่ประกอบด้วยสามต่ำช้านี่อย่างไรอยู่แล้ว"

"เฮ้ นายยังมีทีมงานด้วย?" เหยาเจี้ยนไฉทัก

จางเย่ "มีสิ ในทีมผมมีคนมีความสามารถเยอะแยะ บ้างก็นักแสดงตลกคู่ นักแสดงในกลุ่มศิลปะภาษาฉู่อี้ นักวิจารณ์ นักรีวิว"

นักวิจารณ์? นักรีวิว? เหล่าผู้ชมนึกถึงอ้าลี่ซานต้า(อเล็กซานเดอร์) และเหล่านักวิจารณ์ที่เมื่อวานออกมาทับถมจางเย่ทันที! เหล่าผู้ชมต่างตื่นเต้นยินดีตั้งใจฟังเต็มที่!

เหยาเจี้ยนไฉหรี่ตา "งั้นลองแนะนำมาหน่อย? ชื่ออะไรกันบ้าง?"

จางเย่พูดอย่างจริงจัง "อย่างเช่นนักวิจารณ์วรรณกรรมคนหนึ่งชื่อว่า "ใครโง่ที่สุด"

เหยาเจี้ยนไฉอุทาน "โอ้ ช่างถ่อมตนจริงๆ"

จางเย่กล่าวต่อไปว่า "ยังมีนักรีวิวอีกคนหนึ่ง ... ชื่อว่า "ฉันโง่ที่สุด"

เหยาเจี้ยนไฉอุทานอีก "แหม ถ่อมตนกว่าอีก"

จางเย่ "ยังมีผู้ชำนาญการในวงการฉู่อี้เราอีกคนหนึ่ง"

"ชื่ออะไร?" เหยาเจี้ยนไฉถามด้วยความสงสัย

จางเย่กล่าว "เขาชื่อ ‘หม่าชานฮู’ "

เหล่าผู้ชมไม่เข้าใจ เหล่ากรรมการและนักแสดงในวงการฉู่อี้ก็ฟังไม่เข้าใจ

หม่าชานฮู?

มีอะไรแปลกกัน?

เหยาเจี้ยนไฉถาม "ชื่ออะไรละนั่น? คนต่างชาติเหรอ?"

จางเย่ปัดมือไปมา "ไม่ใช่ คนจีนนี่แหละ แต่เป็นชนกลุ่มน้อย ชื่อเขาชื่อนี้ แซ่เขาคือ ‘เซียหนี’"

เหยาเจี้ยนไฉสงสัย "เซียหนี?"

จางเย่รับคำ "เซียหนี เซียหนีหม่าชานฮู(ขอมารดาท่านอย่าสอดเสือก)"

(夏尼 马掺乎 - เซียหนีหม่าชานฮู)

(瞎 你妈 掺乎 - เซี่ยหนี่ม้า ชานฮู - แม่*อย่าเสือก)

มุกนี้พอหลุดออกมา บรรดาผู้ชมในห้องส่งต่างหัวเราะกันครืนใหญ่!

"ไอ้โหดดดดด!"

"ฮ่าๆๆๆๆ!"

"เซียหนีหม่าชานฮู?"

"ด่ากันนี่หว่า! สุดๆ!"

"ฮ่าๆ ไม่ไหวแล้ว!"

"ไอ้คนพวกนี้มันเข้ามาเสือกจริงๆ นั่นแหละ!"

จางเย่ยกนิ้วโป้งให้ กล่าวว่า "แค่พวกเราไม่กี่คนนี้ ใครโง่ที่สุด ฉันโง่ที่สุด เซียหนีหม่าชานฮู พวกเราล้วนแต่ศึกษาเรียนรู้กันทุกวัน หาวิธีต่อต้านสามต่ำช้า เป้าหมายเราก็คือภายหลังเมื่อมองจากดวงจันทร์ลงมา มองจากโลกใบนี้ขึ้นไป ไม่เห็นกำแพงฉางเฉิง สิ่งแรกที่เห็นคือพวกเราที่ยืนปฏิเสธสามต่ำช้าอยู่นี่ไง!"

(อธิบาย : มีคำเล่าว่ากำแพงเมืองจีนมองเห็นได้จากดวงจันทร์ ซึ่งไม่เป็นความจริง จางเย่ล้อว่าคนที่ปฏิเสธสามต่ำช้าคือพวกหัวโบราณยิ่งกว่ากำแพงเมืองจีน)

เหยาเจี้ยนไฉเงยหน้าขึ้นมอง "พวกนายยังคิดว่าวุ่นวายไม่มากพอเหรอ?"

เหล่าทีมงานในห้องส่งเดิมทียังนั่งเงียบ คราวนี้กลับทนเงียบไม่ไหวแล้วจริงๆ ทั้งตากล้อง ผู้ช่วย ผู้กำกับเวทีต่างก็หัวเราะอย่างบ้าคลั่ง!

ปึง เหล่านักแสดงฉู่อี้และเซี่ยงเซิงต่างลุกขึ้นยืน ผละจากที่นั่งไปด้วยความขุ่นเคือง ทยอยออกไปสิบกว่าคน!

ที่น่าตกใจที่สุดคือ กรรมการทั้งสามหน้าเวทีนั้น มีสองคนที่ลุกออกไปอย่างฉุนเฉียว ไม่ทนรับชมอีกต่อไป พอกันที! เหลือไว้เพียงกรรมการอีกท่านหนึ่งที่นั่งนิ่งอย่างพูดอะไรไม่ออก

"หา?"

"กรรมการหนีกันหมดแล้ว?"

"เฮ้ย! กรรมการทำไมไปจะหมดแล้วล่ะ! ไม่เคยมีมาก่อนในประวัติศาสตร์การแข่งขันตลกระดับประเทศนี้เลยนะ! ไอ้หยา! โคตรลั่น! อาจารย์จางมหัศจรรย์เชี่*ๆ ด่ากรรมการจนหนีเปิง!"

"ฮ่าๆๆๆ!"

"ต้องขำขนาดนี้เลยเหรอ!"

เดิมทีเหล่านักแสดงในวงการฉู่อี้มักอาศัยศักดิ์ฐานะของตนเอง อาศัยว่ามีคนมากกว่า เลยด่าจางเย่ กดดันเหยาเจี้ยนไฉไม่หยุด อาศัยว่าปากคนหลอมทองได้ แต่ตอนนี้ จางเย่กลับเอาวิธีการนี้คืนสนอง ใช้วิธีการเดียวกันย้อนใส่พวกเขา! เหล่าคนที่มากดดันจางเย่ในเน็ตทั้งหลาย ไม่ว่าจะคนดัง นักรีวิว นักวิจารณ์เหล่านั้น จางเย่ก็ใช้การแสดงนี้ด่าพวกเขาจนมืดฟ้ามัวดิน ด่าจนสะท้านสะเทือน!

พวกเขามีปากนับร้อยพัน!

จางเย่มีแค่ปากเดียว กลับบีบคั้นพวกเขาได้!

ปากคนหลอมทองได้กลายเป็นปากเดียวหลอมทองได้ ปากจางเย่คนเดียวกลับเหนือกว่าพวกเขาอีกร้อยพันปาก ปากใบเดียวนี้กลับหลอมทองคำได้จริงๆ!

เป็นความดุดันขนาดไหน!

เป็นความเหี้ยมโหดขนาดไหน!

*-*-*-*-*-*-*-*-*-*-*-*-*-*-*-*-*



[Go To Next Chapter]( ./90.md)