##บทที่ 424 : ประชาชนมองมายังจางเย่!
วันที่สาม

เช้าวันที่สามหลังตรุษจีน

‘ดอกไม้ของสตรีเดินทางไปหักหน้าไกลพันลี้’!

‘เหตุบังเอิญราวฟ้าลิขิตสวรรค์สาป’!

‘อีอันอ๊ก --- กระทำตามอำเภอใจไปอย่างนั้น’!

‘การกอบกู้ล้มเหลว อีอันอ๊กบินกลับเกาหลีแล้วเมื่อคืน’!

เสียงประทัดข้างนอกยังไม่ดัง ท้องฟ้ายังมืดสลัวลัวลางอยู่ แผงหนังสือพิมพ์ในเมืองหลวงต่างขายข่าวเรื่องเมื่อคืนกันแล้ว มีบางฉบับถึงกับทำสกู๊ปพิเศษ เล่าเรื่องที่เกิดขึ้นตั้งแต่คืนวันส่งปี ใส่รายละเอียดให้ตั้งแต่ต้นจนจบ

จางเย่ตื่นลงมาจากเตียงแต่เช้าตรู่ เมื่อแกะผ้าปิดแผลออกดู พบว่าบาดแผลกำลังตกสะเก็ดสมานตัว ไม่จำเป็นต้องปิดอีก แค่ทายาตามคำสั่งของคุณน้าสาวเจ้าของห้องเช่าก็พอ จากนั้นล้างหน้าล้างตา ไม่กินข้าวเช้าก็ลงมาชั้นล่าง รถ BMW X5 กันกระสุนของเขายังไม่ได้ไปเอากลับมา เขาจึงออกมาที่ข้างถนนสายน้อยเพื่อเรียกรถแท็กซี่ ทว่าช่วงปีใหม่แบบนี้ รถแทกซี่มักมีไม่มากนัก แต่ละคันล้วนมีคนนั่ง ส่วนคันที่ว่างนั้นน้อยเสียยิ่งกว่าน้อย ยืนไปยืนมา จางเย่ก็เดินข้ามถนนไปที่หน้าแผงหนังสือพิมพ์ คิดจะหาหนังสือพิมพ์ฉบับวันนี้มาอ่านดู

ด้านข้างๆ มีผู้คนกลุ่มหนึ่ง

"หนังสือพิมพ์เท่าไร?"

"หนึ่งหยวน"

"เอาเล่มหนึ่ง"

"ฮ่าๆ สมน้ำหน้าไอ้หลานเต่าอีอันอ๊กนั่นชะมัด!"

"คนมันซวยกันได้ถึงขนาดนี้เชียว? แทบจะเป็นลมแทน!"

"พวกนายคุยอะไรกันน่ะ?"

"พี่น้องนายไม่รู้เรื่องเหรอ? เอาหนังสือพิมพ์ไปดูสิ"

เหล่าชายหญิงซึ่งยังคงต้องทำงานล่วงเวลาที่ป้ายรถเมล์ต่างหันมาพูดคุยกัน

"ไอ้หยา เมื่อคืนฉันนอนซะไว ไม่รู้เลยว่ามีเรื่องสนุกขนาดนี้เกิดขึ้น! ฮ่าๆๆ! จางจอมหักหน้าผีสิงจริงๆ! ไอ้อีอันอ๊กก็เหมือนกัน หาเรื่องใครไม่ว่า ดันไปหาเรื่องจางเย่เนี่ยนะ ไม่รู้ซะแล้วว่าหมอนี่เป็นพิธีกรชื่อเน่าเหม็นแห่งวงการบันเทิงตั้งขนาดไหน ไม่เห็นเหรอว่าขนาด SARFT ยังต้องรำคาญใจกับเขาแค่ไหน ไม่เห็นเหรอว่าแม้แต่วงการศึกษายังโดนเขารังควาญจนตาย ในประเทศนี้มีใครบ้างไม่เคยโดนเขาด่าน่ะ ทั้งสูงต่ำก็โดนมาหมดแล้ว ไม่มีดาราคนไหนรนหาที่กับไอ้หมอนี่หรอก เหอๆ คราวนี้ถึงตานายแล้วสิ! ‘ดอกไม้ของสตรี’ หักหน้าจากพันลี้ สุดท้ายจางเย่ยังแทงซ้ำไปอีกแผล! แม่*ต่อให้เป็นราชาองค์ไหนๆ ก็ต้องกระอักเลือด!"

"กับเรื่องแบบนี้น่ะ อาจารย์จางถือเป็นยอดฝีมือโว้ย!"

"โอย หัวเราะจนปวดท้องกรามแข็งล่ะ อาจารย์จางเย่โคตรบ้า อีอันอ๊กนั่นซวยขนาดนี้ ยังจะช่วยแทงซ้ำดาบสุดท้ายอีก โคตรอำมหิตจนฉันไม่กล้าดูตรงๆ! เฮ้อ สหายอีอันอ๊กโมโหจนกลับบ้านไปแล้ว แบบนี้พวกเราก็อดดูอะไรสนุกๆ กันพอดีสิ!"

"เรื่องคราวนี้จางเย่ทำได้สวยงามขั้นสุด เมื่อก่อนก็เคยมีเรื่องทำนองนี้นะ ที่ดาราเกาหลีคนหนึ่งก่อเรื่องไว้ไง แถมไม่ยอมขอโทษอีก ขนาดมีคนออกมาโวยวายสุดท้ายก็ไม่ได้อะไร เรื่องเงียบหายจ๋อม แถมไอ้ดาราคนนั้นก็ยังอยู่ดีกินดี แม่* น่าโมโห! คราวนี้ไม่ใช่ครั้งแรกแต่เป็นครั้งที่สองแล้ว ทุกทีต้องเป็นคนธรรมดาอย่างเราที่ต้องรับเคราะห์! แต่ดูท่าคราวนี้ิ เกิดเรื่องเหมือนเดิมก็จริง ที่ต่างคืออีอันอ๊กต้องมาปะทะจางเย่ที่ไม่เคยยอมให้ตัวเองต้องเสียเปรียบ สุดท้ายเป็นยังไง? ตอนจบไม่เหมือนเดิมไง! กร๊ากๆๆ ไอ้จางเย่นั่นจัดการอีอันอ๊กซะอยู่หมัด ไอ้ลูกเต่านั่นไม่มีอะไรให้อวดแล้ว ชื่อเสียงหาย ความนิยมพังทลาย ได้แต่บินหนีกลับบ้านเกิด คราวนี้เราชนะเว้ย!"

"นั่นสิ จางเย่ร้ายกาจจริงๆ"

"แหงล่ะ ชื่อเสียของอาจารย์จางไม่ได้มาเล่นๆ หรอกนะ คนหัวรั้นแห่งวงการบันเทิงน่ะ กับคนในก็ร้ายกาจ กับคนนอกก็ยังร้ายกาจ!"

"ตอนนี้ฉันยิ่งชอบจางเย่มากขึ้นทุกที หนึ่งนั้นในฐานะคนเมืองหลวง ฉันได้ฟังรายการวิทยุตั้งแต่ต้น วิธีการด่าคนจากปากของจางเย่น่ะถูกใจฉันม๊ากมาก สองคือ ตอนนี้มีพวกคนดังบางส่วนที่กับคนในแล้วเก่ง ก็จัดการคนของเราอย่างชำนิชำนาญ พอเจอคนนอกเข้า แล้วสังคมอยากจะให้ออกมาช่วยกันจัดการคนต่างชาติ แต่ละคนดันเงียบกริบ อึกๆ อั่กๆ เป็นคนบื้อใบ้! ดูอย่างอาจารย์จางสิ! นี่แหละคือคนเก่ง! กับคนในก็ด่าอย่างคล่องแคล่ว กับคนนอกก็ลงมือลงไม้ด่าไม่เลี้ยง! นี่สิผู้เชี่ยวชาญ! ประเทศเราต้องการคนร้ายกาจอย่างจางเย่ที่ ‘บุ๋นใช้พู่กันสยบแผ่นดิน บู๊ขึ้นม้าทลายนภา’! แบบนี้แหละ!"

"คุณผู้หญิงครับ กระผมก็เห็นด้วยกับคุณนะ ความจริงจางเย่ก็ไม่เลว ไม่ทำให้คนเมืองเราผิดหวัง ไม่ทำให้ประเทศเราผิดหวัง นับว่าศึกนี้สู้ได้ดี!"

"ไม่ผิด นี่คือการทวงหน้าคืนให้กับชนชาติเรา!"

"ต่อไปถ้ามีเหตุการณ์ที่ดาราต่างชาติรังแกคนบ้านเราอีกล่ะก็ ฉันว่าไม่ต้องไปหาเทพเทวดาหรือว่าไอ้พวกคนดังที่ไม้แปดราวต่อไม่ถึงพวกนั้นหรอก มีเรื่องก็แค่ @จางเย่ ในเวยป๋อ ขอแค่อาจารย์จางลงมือ ไอ้พวกต่างชาตินั่นไม่มีทางได้อะไรดีๆ กลับไปแน่! มาหนึ่งคนจัดการหนึ่งคน ให้พวกมันไสหัวไปให้หมด! อาจารย์จางรับมือกับคนพวกนี้ นับว่าลงมือสบายๆ หายห่วง! หากเจอกับไอ้พวกดาราเกาหลีไร้คุณธรรม แค่จางเย่ไสม้าเข้าตีรับรองว่าไม่ผิดพลาด ฉายาผู้เชี่ยวชาญการด่าเกาหลีมากว่ายี่สิบปีไม่ได้มาเปล่าๆ ปลี้ๆ! จางจอมตอกหน้าไม่ได้มาเล่นๆ!"

"เฮ้ย พูดซะลั่นเลย!"

"ได้ยินว่าจางเย่อยู่ในตรอกนี้เองนะ"

"จริงเหรอ? ไม่จริงมั้ง?"

"จริงสิ ฉันก็ได้ยินมาอย่างนั้น"

"ใช่ๆ สองวันก่อนที่จางเย่บาดเจ็บ ก็เป็นแถวนี้แหละ!"

"สวรรค์ อาจารย์จางอยู่ใกล้ฉันขนาดนี้เชียว? ถึงว่าสิครั้งก่อนเห็นหน้าหัวหน้าที่ทำงานแล้วถึงอยากเข้าไปตั๊นหน้าฉิ*! ที่แท้เพราะผลกระทบจาก ‘ไอเซียน’ ของอาจารย์จางเย่นี่เอง!"

"……"

ทุกคนยิ่งคุยกันยิ่งถูกคอจ้อกันไม่หยุด

วัยรุ่นบางส่วนที่ยืนคอยรถประจำทาง เห็นว่ายังเช้าอยู่ก็ตัดสินใจไม่ขึ้นรถ อยู่คุยสัพเพเหระกับเหล่าเพื่อนฝูงผู้คนรอบข้างที่คอยรถด้วยกันต่อ แม้จะพบหน้ากันครั้งแรก แต่กลับคุยกันถูกคอ เรื่องนี้ไม่ได้แปลกอะไร คนเมืองหลวงความจริงก็คุยเก่งกันอยู่แล้ว

จางเย่ที่เดิมคิดจะเข้าไปดูหนังสือพิมพ์ พอได้ยินคำพูดเหล่านั้นของทุกคน ก็ไม่กล้าเข้าไป ฉีกหลบเดินเลี่ยงผ่านไปเงียบๆ เมื่อได้ยินคำวิจารณ์ของผู้คนถึงตนเอง จางเย่ได้แต่ยิ้มเจื่อน มีบางคำพูดที่ยังพอรับได้บ้าง อย่างเช่น ‘บุ๋นใช้พู่กันสยบแผ่นดิน บู๊ขึ้นม้าทลายนภา’ อะไรนั่น? อืม เป็นคำวิจารณ์ที่อิงตามความเป็นจริง นับว่าถูกต้องเหมาะสม เขาเองยังต้องยอมรับ! แต่กับคำวิจารณ์บางอย่าง ถึงกับทำให้ไม่รู้ว่าจะหัวเราะหรือร้องไห้ดี ชื่อเสียงฉาวโฉ่คือใครเหรอ? นามเน่าเหม็นนั่นเป็นใคร? ใครบอกว่าทั่วทั้งวงการบันเทิงมีไม่กี่คนที่ฉันยังไม่ด่า? ..นี่ลูกพี่บัดซบขนาดนั้นเชียว?

ใช่เหรอ?

อะแฮ่ม ก็จริงแหละ เปลี่ยนๆ เปลี่ยนหัวข้อเถอะ

วันนี้ตื่นตั้งแต่เช้าตรู่ เพราะจางเย่มีธุระต้องไปจัดการ เมื่อคืนกลางดึกมีสายโทรมาจากศิษย์น้องของเหราอ้ายหมิ่น ‘หลวี่อวี้หู่’

เสียงที่ปลายสายและเขาคุยกันไว้ว่า

"โย่ จางเย่ หลับหรือยัง?"

"เอ่อ คุณคือ?"

"ผม หลวี่อวี้หู่ เอง มีเรื่องจะโทรมาบอกคุณหน่อยครับ ที่จัดการปล่อยคุณออกมาคราวนี้ ตอนแรกคิดว่าคงไม่มีเรื่องอะไรมากหรอก แต่ท่าทางผมจะละเลยไปหลายจุด แฮะๆ ถ้าเป็นคนธรรมดาคงจบไปแล้ว แต่คุณเป็นคนมีชื่อเสียง แถมเรื่องนี้ยังก่อแรงกระเพื่อมต่อสังคม มีคนวิจารณ์กันจำนวนมาก และก็มีคนสงสัยเรื่องวิธีการจัดการของฝ่ายความปลอดภัยภายใน ส่วนผู้มีอำนาจเบื้องบนก็ทราบกันแล้ว ถึงได้ตั้งคำถามลงมาน่ะครับ ผมหมายความว่าพรุ่งนี้ถ้าเกิดมีเวลา ช่วยมารายงานตัวที่สำนักความปลอดภัยหน่อยได้ไหม? ผมส่งเอกสารให้ผู้เกี่ยวข้องแล้ว ให้คุณไปช่วยงานในหน่วยน่ะ หัวหน้าหน่วยนี้เป็นเพื่อนผมเอง ความสัมพันธ์ไม่เลวทีเดียว เพราะงั้นตอนอยู่ในหน่วยงานแค่ทำตามคำสั่งนี้ ก็ถือว่าทำตามพิธีการเรียบร้อยล่ะครับ พวกเราล้วนรู้ดีอยู่แก่ใจ ที่ให้คุณมาก็เพราะเหตุนี้เท่านั้น แน่นอน ผมรู้จากศิษย์พี่ว่าคุณได้รับบาดเจ็บอยู่ ถ้าเกิดแผลยังไม่หายดีก็ช่างเถอะ ความจริงเรื่องนี้ก็ไม่ได้อะไรมาก แรงกดดันเล็กน้อยผมแบกรับเอาไว้ได้อยู่ ผมแค่กังวลว่าทางเพื่อนผมที่ช่วยรับเรื่องจะยุ่งยากสักหน่อยน่ะครับ"

"อ๊ะ อย่างนั้นเหรอครับ แผลผมไม่เป็นไรแล้ว งั้นตกลงครับ พรุ่งนี้ผมไปสักรอบ ต้องการให้ผมทำอะไรก็ทำอย่างนั้น ไม่ทำให้พวกคุณต้องลำบากแน่นอน"

"ครับ งั้นขอบคุณมาก"

"อย่าว่าอย่างนู้นอย่างนี้เลย ผมต่างหากที่ต้องขอบคุณคุณ"

"ที่อยู่ผมส่งให้คุณในข้อความนะ จะไปกี่โมงก็ได้ แค่เข้าไปโผล่หน้าหน่อยเท่านั้น หน่วยงานนั้นชื่อหน่วยกำกับควบคุมความปลอดภัยทางข้อมูลข่าวสารในอินเทอร์เน็ต ของสำนักงานความปลอดภัยภายในประเทศ เรียกย่อๆ ว่า ‘สำนักกำกับอินเทอร์เน็ต’ ไปที่นั่นพวกนั้นก็รู้เอง ผมจะโทรบอกเพื่อนผมเอาไว้ให้ คุณเข้าไปจิบชาเล่นเน็ตได้เลย เรื่องอื่นๆ ก็ไม่ต้องทำอะไรหรอก อย่างมากที่สุดแค่ช่วยพวกเขาจัดไฟล์เอกสาร ไม่ต้องลงมือเองก็ยังได้ คุณไปสักสองสามวัน จากนั้นก็ไม่เป็นไรแล้ว จะทำอะไรต่อก็ไปทำได้เลยครับ"

"ได้ครับ เข้าใจแล้ว"

"ถ้างั้นมีอะไรก็โทรหาผมนะ"

เช่นนี้ จางเย่จึงต้อง ‘ไปทำงาน’ ตั้งแต่เช้า อย่างไรที่บ้านก็ไม่มีงาน ส่วน ‘ดอกไม้ของสตรี’ ก็ประสบความสำเร็จจนไม่ต้องกังวลใจอะไร เรื่องที่ควรทำล้วนเสร็จหมดเรียบร้อย จึงไม่มีอะไรจะทำ เขาเองก็ยังมีแผล กลับบ้านไปคงไม่ดีแน่ มีแต่จะทำให้พ่อกับแม่ที่บ้านต้องเป็นกังวล เลยหาข้ออ้างบอกกับพ่อแม่ไว้ว่ามีธุระกลับบ้านไม่ได้หลายวัน ทีนี้เรื่องที่บ้านก็เรียบร้อยแล้ว ‘ไปทำงาน’ ก็ไม่เป็นไร อีกอย่าง จางเย่ไม่อาจยอมให้หลวี่อวี้หู่กับเพื่อนต้องลงบาก อีกฝ่ายไว้หน้าเหราอ้ายหมิ่น ช่วยเขาออกมาทางประตูหลัง ความจริงมีปัญหาอยู่บ้าง ชายหนุ่มจะให้คนที่ช่วยเขาออกมาต้องเสี่ยงรับแรงกดดันได้อย่างไร? โม่แป้งแล้วฆ่าลา? อย่างนั้นนับว่าไม่เหมาะสมแล้ว เรื่องแบบนี้จางเย่ไม่มีทางยอมให้เกิดขึ้นแน่ ในเมื่อไปได้ เขาย่อมต้องไปสักรอบ อย่างไรเสียก็ไม่ใช่เรื่องใหญ่โตอะไร

แท็กซี่มาแล้ว

มีรถว่างผ่านมาพอดี

จางเย่โบกมือ รถหยุดจอด เขาเปิดประตูก้าวขึ้นรถไป

*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./25.md)