##บทที่ 408 : สถานีตำรวจเต็มไปด้วยฝูงชน!
วันขึ้นปีใหม่

ตอนเช้า มีคนถูกปลุกขึ้นมาด้วยเสียงความรื่นเริงจากประทัดไม่น้อย

จางเย่เงยศีรษะขึ้นจากโต๊ะ หาวพลางลูบแก้มที่แข็งค้างอยู่บ้าง หันมองออกไปด้านนอกไม่เห็นอะไรนอกจากแสงอาทิตย์ลอดมาทางหน้าต่าง และแว่วยินเสียงประทัดและเสียงความครึกครื้น ทว่าเขาที่อยู่ในสถานีตำรวจกลับไม่ได้รู้สึกถึงบรรยากาศของปีใหม่ จางเย่ลุกขึ้นยืดแขนยืดขาอยู่ภายในห้องที่หนาวพอสมควรนี้ ทั้งรู้สึกหิวและกระหาย

"มีคนไหมครับ?"

"มีคนอยู่ไหม?"

"พี่ชาย มีข้าวไหมครับ?"

"ไม่มีข้าวเช้าก็ขอน้ำอุ่นหน่อยได้เปล่า?"

จางเย่ตะโกนออกไปนอกประตูหลายครั้งแต่ไม่มีคนตอบรับ ช่วยไม่ได้สินะ ไม่บ่นอะไรเพียงกลับมานั่งลงไปใหม่ อยู่ใต้หลังคาเขาก็ยอมๆ หน่อยแล้วกัน

ด้านนอกมีเสียงวุ่นวายอยู่บ้าง

ไม่ใช่เสียงประทัด แต่เป็นเสียงคน ไม่ทราบมีเรื่องอะไร

……

สถานีตำรวจ

ห้องโถงใหญ่ชั้นหนึ่ง

นายตำรวจรุ่นเยาว์ซึ่งรับผิดชอบเวรนี้มองทะเลฝูงชนที่เบียดเสียดกันเข้ามาทางประตูใหญ่ อย่างตื่นตะลึงและหวาดหวั่นจริงๆ เชี่* ทำไมคนมากันเยอะแบบนี้!? คิดจะทำอะไร? จะว่าไปช่วงนี้เพิ่งมีเรื่องยุ่งๆ คงไม่ใช่มาปล้นคนใช่ไหม? ไม่มั้ง นี่มันเมืองหลวงนะ ความเข้มแข็งของกฎหมายที่นี่ถือว่าแข็งแกร่งในระดับแนวหน้า! ..คนพวกนี้ทำไมถึงกล้าขนาดนี้กัน?

หือ?

มีเด็กด้วย?

เดี๋ยวๆ ทำไมมีคนแก่ผู้สูงวัยมาด้วยล่ะ?

นายตำรวจอาวุโสข้างๆ เขายังต้องหวาดหวั่นด้วยอีกคน ปล่อยให้นายตำรวจรุ่นเยาว์จับตาดูทางนี้ไว้ ส่วนเขารีบวิ่งกลับไปโทรศัพท์ทางข้างหลัง "ฮัลโหล ผู้กำกับหยางครับ รีบมาด่วนเลย!"

หยางเจี๋ยนอนอยู่ที่หอพักของสถานีตำรวจ กรอกเสียงโวยมา "มีอะไร? นี่เพิ่งกี่โมงเอง! เมื่อวานวุ่นวายกันตั้งครึ่งค่อนคืน สายๆ หน่อยฉันค่อยเข้าไปแล้วกัน!"

นายตำรวจอาวุโสรีบกล่าวว่า "มีคนมากันเยอะมากจนประตูใหญ่แน่นไปหมดเลยครับ ผมอยู่กับเสี่ยวหวังสองคนจัดการไม่ไหวแล้ว คุณรีบมาหน่อยเถอะครับ หรือไม่ก็โทรให้เหล่าจ้าวเหล่าอู๋มากันก่อนได้ไหม?" ปกติในช่วงปีใหม่ สถานีตำรวจนับว่าว่างงาน เพราะไม่ได้มีเรื่องมีคดีอะไรมาก จึงมีคนประจำแค่สองสามคน ปล่อยให้คนอื่นได้พักมาสลับเวรกัน

แต่สถานการณ์ของปีนี้นับว่าไม่เหมือนปีก่อนๆ!

หยางเจี๋ยนิ่งงันไป "..มากันมากแค่ไหน?"

นายตำรวจอาวุโสตอบ "เบียดๆ กันเข้ามาสักสามร้อยกว่าคนได้มั้งครับ ข้างนอกเหมือนจะยังมีอีก รวมกันมากแค่ไหน ผมเองก็นับได้ไม่หมด แต่เยอะมากๆ ครับ!"

หยางเจี๋ยกระวนกระวาย "เกิดอะไรขึ้นเนี่ย?"

"ไม่ทราบเลยครับ ผมให้เสี่ยวหวังจับตามองไว้อยู่!" นายตำรวจอาวุโสก็เช่นกัน

หยางเจี๋ยร้อนรนหนักกว่าเดิม "อีกสามนาทีถึง! พวกนายยันไว้ก่อน!"

"ครับๆ" วางสายไป นายตำรวจอาวุโสก็ทำใจกล้าย้อนกลับไป

หอพักอยู่ใกล้กับสถานีตำรวจ ใช้เวลาแค่สองสามนาทีก็ถึง หยางเจี๋ยคว้าตัวนายตำรวจคนอื่นๆ ระหว่างทางให้พุ่งมาที่ประตูใหญ่ด้วย ทั้งหมดความจริงกำลังอยู่ในช่วงวันลา เพียงแต่สถานการณ์คับขัน หยางเจี๋ยจึงดึงตัวมาด้วย ยังมีเหล่ารองผู้กำกับพอได้รับแจ้งก็รีบมาทันทีเช่นกัน

"เรื่องอะไร?" หยางเจี๋ยเดิมคิดจะใช้กำลัง ชิงรวบตัวคนนำก่อความวุ่นวายไว้ก่อน แต่เมื่อเห็นคนห้าหกร้อยคนยืนออกันหน้าสถานีตำรวจ ก็ต้องล้มเลิกความคิดไป บัดซบ นี่มันเรื่องบ้าบออะไร! หยางเจี๋ยไพล่มือไปด้านหลัง แตะไว้ที่กระบอกปืน ความคิดจึงค่อยสงบลงบ้าง ไม่ว่าเขาหรือนายตำรวจคนอื่นๆ ต่างรู้ดีว่า หากฝูงชนเหล่านี้ต้องการทำอะไรขึ้นมา ลำพังพวกเขาแค่ไม่กี่คนกับปืนไม่กี่กระบอก นับว่าไร้ความหมายชัดๆ ดังนั้นจึงมีคนแจ้งส่วนกลางและหน่วยรบพิเศษเพื่อขอกำลังสนับสนุน

สถานีตำรวจเหมือนเผชิญศึกใหญ่ พร้อมรบเต็มรูปแบบ!

หยางเจี๋ยยืดคอเงยหน้าขึ้นกล่าวว่า "ผม หยางเจี๋ย เป็นผู้กำกับสถานีตำรวจแห่งนี้ พวกคุณมีเรื่องอะไรบอกผมได้ไหมครับ? ปีใหม่แล้ว ทุกคนอย่าเพิ่งใจร้อน มีเรื่องอะไรพวกเราช่วยกันแก้ไข โปรดเชื่อมั่นในรัฐ เชื่อมั่นในพวกเราตำรวจ เชื่อมั่นในกฎหมาย!"
เขาพูดอย่างจริงใจ

ไม่มีใครพูดอะไร

นายตำรวจอาวุโสพูดตะกุกตะกัก "พวกคุณ..พวกคุณมีเรื่องอะไรกัน?"

ชายหนุ่มคนหนึ่งก้าวออกมาข้างหน้า "ผมมามอบตัว!"

เหล่านายตำรวจทั้งเจ็ดแปดคนตะลึง "มอบตัว? มอบตัวอะไร?"

ชายหนุ่มคนนั้นยืดมืออกมาข้างหน้า "รีบจับผมสิ! เรื่องรุมทำร้ายอีอันอ๊ก ไม่ใช่ฝีมืออาจารย์จางเย่ เป็นผมทำเอง!"

"ฉันด้วย!"

"ผมก็ด้วย!"

"มีฉันอีก!"

"ฉันด้วยอีกคน!"

"ขังฉันไปด้วยสิ!"

ฉับพลับก็มีเสียงคนนับร้อยดังขึ้น ดังจนหูชา สะท้านสะเทือนถึงฟ้า ในสถานีตำรวจมีแต่เสียงสะท้อนก้องของพวกเขา ถึงขั้นดังกลบเสียงประทัดข้างนอกได้!

หยางเจี๋ยตะลึงงัน!

เหล่านายตำรวจล้วนอ้าปากค้าง!

"พวกคุณ พวกคุณมามอบตัวกันหมด?"

หยางเจี๋ยงุนงงอยู่บ้าง ทั้งที่เรื่องเมื่อคืน คนเข้าร่วมความวุ่นวายมีเพียงสิบยี่สิบคน แต่ทำไมถึงได้มีคนมามากแบบนี้? เป็นไปไม่ได้! ถ้าเกิดมีคนเข้ามารุมทำร้ายอีอันอ๊กเป็นร้อยจริง หมอนั่นยังจะมีแผลเบาแค่นั้นเหรอ? ต้องโดนตีจนกลายเป็นเนื้อบดไปแล้วแหงๆ!

ชายหนุ่มคนหนึ่งพุ่งเข้ามาตรงหน้าเคานเตอร์ของโรงพักอย่างเดือดดาล "รีบเอาผมไปบันทึกปากคำเซ่! อีอันอ๊กเป็นผมทำร้ายเอง! ปล่อยตัวอาจารย์จางเย่ซะ!"

"ฉันก็มามอบตัว คนเป็นฉันทำร้ายเอง!" ผู้หญิงคนหนึ่งก้าวออกมา

นายตำรวจหนุ่มปาดเหงื่อบนหน้าผาก "ผู้กำกับหยาง! ทำไงดีครับ!"

หยางเจี๋ยคาดไม่ถึงว่าจะเกิดเหตุการณ์เช่นนี้ขึ้นได้ แม้แต่คนที่มีความคิดยังเห็นได้ชัดเลยว่า เป็นไปไม่ได้ที่จะมีคนมาทำร้ายกันมากเช่นนี้ อย่างไรก็ตามคนเหล่านี้มาเพื่อมอบตัว พวกเขาจะไล่คนก็ไม่ได้ ได้แต่จัดลำดับรับคนเข้าให้ปากคำตามกระบวนการ ทีละคนๆ!

สถานีตำรวจกลายเป็นวุ่นวายขึ้นทันที ในเมื่อคนเข้ามามอบตัว ทางตำรวจจึงไม่สามารถขับไล่ ได้แต่ให้ทุกคนเข้าแถว กลายเป็นว่าคนเหล่านี้กลับมีระเบียบ ไม่ก่อความวุ่นวายใดๆ เข้าแถวให้ปากคำและรอคอยอย่างเรียบร้อยสุดๆ ไม่ว่านายตำรวจคนไหนได้เห็นยังต้องตกตะลึง!

ทำไงดี?

เอ้า ลงบันทึกก็บันทึก!

……

"ชื่อ?"

"ซุนเจี้ยน"

"เพศ?"

"ชาย"

"อายุ?"

"เก้าขวบ!"

นายตำรวจเห็นว่าตรงหน้าคือเด็กน้อยสวมหมวกเหลืองคนหนึ่ง สีหน้าพลันหัวเราะไม่ออกร้องไห้ไม่ได้ "หนูน้อย นี่สถานีตำรวจ ไม่ใช่ที่เล่นของเด็กๆ นะ เชื่อฟังแล้วรีบกลับบ้านเถอะ"

เด็กน้อยไม่เชื่อฟัง "ผมทำร้ายอีอันอ๊กนะครับ!"

นายตำรวจแนะนำ "กลับบ้านไปเถอะ ไม่อย่างนั้นฉันจะฟ้องพ่อกับแม่เธอนะ?"

เด็กน้อยกล่าวว่า "งั้นก็ถือว่าผมตีเถอะ! พวกคุณปล่อยอาจางเย่ออกมาสิ!"

นายตำรวจมึนงงจนสมองบวมเป่ง!

……

"ชื่อ?"

"ฉินไหวเหวิน!"

"เอ่อ ..อายุ?"

"เก้าสิบเอ็ดปี!"

อีกทางหนึ่ง นายตำรวจรุ่นเยาว์ใกล้ร้องไห้เต็มทน เห็นว่าชายชราที่นั่งหลังโต๊ะต้องมีญาติคอยพยุงไหนจะต้องใช้ไม้เท้าคอยค้ำยันอีก เขาก็รีบเอาน้ำชามาเสิร์ฟทันที ยิ่งเห็นว่าแม้แต่นั่งท่านผู้เฒ่ายังนั่งไม่มั่นคงเสียด้วยซ้ำ จนเขาวิตกกังวล รีบเอาเก้าอี้ของตนเองให้ท่านผู้เฒ่านั่ง เกรงว่าท่านผู้เฒ่าอาจจะเป็นอะไรขึ้นมาได้ ตอนพูดจายังไม่กล้าขึ้นเสียงดังด้วยซ้ำไป "คุณปู่ คุณปู่...คุณปู่อายุก็ปูนนี้แล้ว อย่าทำแบบนี้ได้ไหมครับ? จริงๆ นะครับ รีบกลับบ้านไปเถอะ"

ท่านผู้เฒ่าวัยเก้าสิบกว่าจ้องเขาเขม็ง หนวดกระดิกพร้อมเคาะไม้เท้ากับพื้น ตึง เป็นเสียงไม้เท้ากระทบพื้น "ฉันจะกลับไปได้ยังไง! ฉันเป็นคนตีพวกนั้นเอง!"

หยางเจี๋ยเพิ่งผลักประตูเข้ามาทันเห็นฉากนี้ เขาแทบจะกระอักเลือด คุณตีคน? ด้วยอายุด้วยกระดูกผุๆ ของคุณแบบนี้ ตัวเองยืนยังไม่มั่น! ยังจะไปตีใครได้อีก? อย่าพูดถึงเรื่องตีคนแล้วกัน คนอื่นแค่แตะคุณนิดๆ หน่อยๆ กระดูกคุณก็พร้อมหัก! ไปตีคนผายลมคุณน่ะสิ!

"คุณปู่" หยางเจี๋ยเองก็มีมารยาทอย่างยิ่ง ไม่อาจไม่มีมารยาท อีกฝ่ายเป็นผู้อาวุโสอายุขนาดนี้ ยังอายุมากกว่าปู่เขาเองเสียอีก

"สามัญสำนึกพื้นฐานพวกเรายังมีเหลือ กระดูกผุขนาดนี้ คุณยังจะไปตีใครเขาได้" จากนั้นมองญาติๆ ที่คอยประคองอยู่ข้างๆ "ทั้งสองคน พาท่านผู้เฒ่ากลับไปเถอะครับ ที่นี่วุ่นวาย คนก็มาก ถ้าเกิดเรื่องอะไรขึ้นมา อย่างนั้นจะลำบากนะครับ"

ญาติทั้งสองก็อับจนปัญญา "คุณอย่าหาว่าพวกเราอะไรเลยนะ พวกเราก็จนปัญญาเหมือนกัน ผู้เฒ่าที่บ้านยืนยันว่าจะมา ใครห้ามก็ไม่เชื่อไม่ฟัง"

ท่านผู้เฒ่าลุกขึ้นยืนงกๆ เงิ่นๆ "กระดูกฉันเป็นยังไง? ไม่เชื่อรึ? อย่างนั้นให้ฉันตีใครให้ดูไหม?"

หยางเจี๋ยรีบกล่าว "ไม่ครับๆ ผมเชื่อแล้ว หลวีจื่อ รีบให้ท่านผู้เฒ่าให้ปากคำ!"

ท่านผู้เฒ่าจึงได้เย็นลง นั่งลงกัดฟันกรอดๆ "เขียนไปอย่างนี้ ไอ้เจ้าลูกกระต่าย[1] อีอันอ๊กนั่นโดนไม้เท้าฉันฟาด! ฟาดทำไม? ฉันเห็นมันไม่ถูกชะตาไง!"

……

"ชื่อ?"

"หลี่ต้ง!"

"คุณทำร้ายคนในลักษณะไหน?"

"ก็ทำอย่างนั้นแหละ!"

"ระบุให้ละเอียดได้ไหม?"

"ตอนแรกฉันต่อยหน้ามันไปหนึ่งหมัด ประเคนเท้าใส่ท้องมันไปหนึ่งเท้า อีอันอ๊กคิดหนี ฉันเหรอจะให้โอกาสมัน ตาไวมือว่องออกหมัดไปขวางทางหนีของมัน! คุณคิดว่ายังไง? เหอๆ สุดท้ายมันก็ไม่มีทางหนีพ้นขุนเขาห้านิ้ว[2]! โดนฝ่ามือฉันยกลอย!"

นายตำรวจอาวุโสนวดขมับ มองเห็นเต็มตาว่าคนที่นั่งอยู่เป็นชายวัยกลางคนสวมแว่นตาดำถือไม้เท้า "คุณถอดแว่นดำให้ผมดูหน่อยได้ไหมครับ?"

ชายวัยกลางคนถอดแว่นดำออก "มีอะไร?"

นัยน์ตาเขาเห็นแต่นัยน์ตาขาว ครึ่งหลับครึ่งลืม

นายตำรวจอาวุโส "...คุณ คุณเป็นคนตาบอด?"

ชายคนนั้นเดือดดาล "ทำไมหะ? ดูถูกคนตาบอดเหรอ!"

นายตำรวจอาวุโสแทบร้องไห้ "ไม่ได้หมายความว่าอย่างนั้น ในเมื่อคุณมองอะไรม่เห็น จะไปตีคนได้ยังไง? คุณ... คุณ ‘ตาไวมือว่อง’ ได้ยังไงกัน?"

ชายวัยกลางคนเถียงคอเป็นเอ็น "ฉันฟังเสียงบอกตำแหน่งไม่ได้เหรอหะ? ไม่ได้เหรอ!"

นายตำรวจอาวุโส "..."

……

ตลอดทั้งเช้า!

ทั้งสถานีตำรวจวุ่นวายกันตลอดเวลา ตอนแรกมากันห้าหกร้อยคน หลังจากนั้นคนยิ่งมายิ่งมากขึ้น! สุดท้ายนับได้มากกว่าพัน ต่างมามอบตัวกันทั้งสิ้น! มีบ้างที่ยังคงปกติ คือคนที่เข้าร่วมการวิวาทตอนนั้นจริงๆ อย่างไรก็ตาม มีบางคนที่มามอบตัวแล้วถึงกับทำให้นายตำรวจต้องตาถลน! อย่างเช่นผู้เฒ่าวัยเก้าสิบ เด็กเก้าขวบ คุณยายวัยแปดสิบ ยังมีคนตาบอด คนพิการ คนที่มานั้นนับว่าหลากหลายจนไม่อาจหลากหลายได้อีก คนประเภทไหน อายุเท่าไร อาชีพอะไรต่างมากันหมด มีบางส่วนแค่เห็นก็ทราบแล้วว่ามาเพ้อเจ้อ!

วุ่นวายฉิ*!

คดีนี้แม่*มันลงโทษไม่ไหวแล้ว!

นายตำรวจในสถานีต่างก็ทนทุกข์โดยไร้เสียงไปตามๆ กัน อย่างพูดไม่ออก ขณะเดียวกัน พวกเขาก็ต้องยอมรับนับถือจางเย่คนนี้ ยอมรับในความสามารถในการเรียกแขกของเขา เพราะวันนี้คนมานับพันนั้น ล้วนแต่มาเพื่อจางเย่ อาจบอกได้ว่า พวกเขาล้วนแต่ถูกจางเย่ทำให้หวั่นไหวและประทับใจ ต่างก็เป็นเหล่าชาวบ้านผู้สัตย์ซื่อที่น่ารัก

ไอ้จางเย่นี่จะมีชื่อเสียงเกินไปแล้ว!

ทว่าเหล่านายตำรวจต่างไม่แปลกใจ เพราะเรื่องที่จางเย่กระทำทั้งหลายนั้นล้วนแล้วแต่ต้องทำให้ทุกคนยกนิ้วโป้งให้ ทั้งกระทำได้อย่างงดงาม ดังนั้นไม่น่าแปลกใจที่หลายคนต่างมาร่วมรับผิดกับจางเย่!

เรื่องนี้น่าขำไหม?

น่าขำสิ!

แต่ไม่ทราบเพราะอะไร เหล่านายตำรวจกลับนึกหวั่นไหวขึ้นมาด้วย!

=====================

[1] กระต่าย เป็นคำเปรียบเปรยว่าเป็นชายรักร่วมเพศ (คิดถึงท่าหมอบกระต่ายดูสิ)

[2] เขาห้านิ้วของพระยูไลจากไซอิ๋ว แทนความหมายว่าไม่มีทางหนีพ้นเงื้อมมือ

*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./9.md)