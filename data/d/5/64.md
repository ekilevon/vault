##บทที่ 464 : จางเย่ไม่กล้าเสนอหน้า?
เย็นวันเดียวกัน

ข่าวรายงานเรื่องคำสั่งที่สี่สิบสามของ SARFT รวมถึงรายชื่อของศิลปินชุดแรกที่ถูกแบน หากเป็นช่องอื่นๆ นับว่าไม่มีปัญหา แต่ในเมื่อเป็นข่าวจาก CCTV ซึ่งถ่ายทอดผ่านสถานีโทรทัศน์ท้องถิ่นหลายสถานีในเวลาเดียวกันไปทั่วประเทศแล้ว ชัดเจนว่าต้องมีจำนวนผู้ชมและความสามารถในการส่งข่าวที่มากมายทีเดียว หนังสือพิมพ์พาดหัวบ่ายและสำนักข่าวท้องถิ่นกล่าวถึงเรื่องนี้อยู่หลายแห่ง ดังนั้น ในฐานะคนทั่วไปที่ไม่ได้ให้ความสำคัญกับข่าวนี้ในระหว่างวันก็ยังต้องได้รับรู้ในตอนบ่ายอยู่ดี

แผ่นดินไหว!

แผ่นดินไหวที่สะเทือนวงการบันเทิง!

บนอินเทอร์เน็ต ในเวยป๋อ เหล่าดาราต่างโพสต์ความคิดเห็นต่างๆ ต่อเรื่องนี้ ไม่ว่าจะเปิดเผยหรือในทางลับ ต่างร่วมด้วยช่วยกันวิจารณ์ดารากลุ่มนี้ เพื่อสนับสนุนนโยบายใหม่ ส่วนนักวิจารณ์กับนักเขียนในอินเตอร์เน็ตบางรายได้ออกมาแสดงความเห็นเช่นกัน ต่างบอกว่านโยบายนี้ดีอย่างไรมีประโยชน์ต่ออนาคตและการเติบโตของธุรกิจบันเทิงอย่างไร ขณะที่ศิลปินที่โดนแบนรวมถึงบริษัทผู้จัดการและบริษัทที่มีส่วนเกี่ยวข้องนั้น ไม่มีใครพูดหรือวิจารณ์ถึงเรื่องนี้ ล้วนปิดปากเงียบเหมือนกับว่าได้นัดแนะกันเอาไว้เรียบร้อย

ขณะนั้น ไม่มีใครออกความเห็น ไม่มีใครพูดอะไร!

"หนังใหม่ของผู้กำกับซุนขาดทุนครั้งใหญ่!"

"ยิ่งกว่าขาดทุกอีก แม้แต่เลือดก็ไม่เหลือสักหยด!"

"ตัวรองฝั่งชายโดนแบน เห็นว่าพวกโปรดิวเซอร์กับผู้กำกับเรื่องทำการลบฉากแล้ว แต่ปัญหาคือฉากที่ลบไปมีผลกระทบเยอะมาก จนไม่ค่อยมีอะไรเหลือให้ดูน่ะ เนื้อเรื่องไม่มีทางสมบูรณ์แน่"

"งั้นทำไมไม่ประท้วงล่ะ?"

"คำสั่งประกาศลงมาแล้ว ประท้วงไปแล้วได้อะไร!"

"เบื้องบนใจแข็ง ประท้วงไปก็ไร้ประโยชน์"

"อาหวังคราวนี้ไม่ต้องคิดจะร้องเพลงอีกล่ะ เสียดาย ฉันชอบเพลงเขามากจริงๆ นะ"

"ใครใช้ให้เขาไปเล่นยาเมื่อปีที่แล้วกัน ยังไงก็ต้องจ่ายค่าตอบแทน นโยบายนี้ไม่เลวนะ แต่ทำไมจางเย่โดนไปกับเขาด้วยล่ะ!"

ในบรรดาชุดแรกทั้งยี่สิบเก้าคนนี้ ส่วนใหญ่ไม่ได้เป็นดาราโด่งดังสักเท่าไร หลายคนเป็นเพียงคนดังทั่วๆ ไปอีก มีเจ็ดแปดคนเป็นดาราระดับ E กับดาราระดับ D ไม่กี่คนเอง จางเย่ถือเป็นหน้าใหม่ในทำเนียบระดับ C นับเป็นอันดับสามของกลุ่มนี้ ส่วนอีกสองคนมีแต่หลีเฉียงกับนักร้องอีกคนเท่านั้น แน่นอนว่าสองคนนั้นเป็นดาราระดับ C เช่นกัน แม้จะมีชื่อเสียงนำหน้าจางเย่ไปไกล ในบรรดาทำเนียบดาราระดับ C โดยเฉพาะหลีเฉียง ซึ่งกำลังจะออกหนังเรื่องใหม่ แต่ในเมื่อโอกาสตอนนี้พังทลายไปแล้ว จางเย่จึงกลายเป็นหนึ่งในดาราเด่นของรายชื่อซึ่งได้รับความสนใจอย่างยิ่ง!

ในเทียปา

แฟนคลับของจางเย่จำนวนมากต่างอดรนทนไม่ไหว ออกมาส่งเสียงร้องด้วยความขุ่นเคือง!

"ทำไมอาจารย์จางเย่เราโดนด้วยอ่ะ!"

"แบนบ้าแบนบออะไรกันวะ!"

"แค่ทำร้ายคนนิดๆ หน่อยๆ ก็เป็นพฤติกรรมไม่เหมาะสมอะไรกัน? ไร้เหตุผลสิ้นดี!"

"พวกนั้นต้องคิดบัญชีย้อนหลังแน่! คิดว่าพวกเราดูไม่ออกเรอะ? คนต่ำช้ามีทางเดินของคนต่ำช้า สุภาพชนได้แต่จารชื่อบนหลุมฝังศพ! คำตอบที่จางเย่ตอบไว้นานแล้วในบทกวี ‘คำตอบ’ ช่างประทับใจจริงๆ!"

"เกินไปแล้วนะ! ต่อไปจะไม่ได้เจอหน้าอาจารย์จางอีกแล้วเหรอ?"

"ผลแบบนี้ ฉันรับไม่ได้! ฉันเชื่อว่าแฟนคลับทุกคนของอาจารย์จางเย่ก็เหมือนกัน!"

"แบนกะน้องสาวนายเซ่! ดาราที่เคยทำร้ายคนเคยด่าคนตั้งมากไม่ขึ้นชื่อแบน ทีอาจารย์จางเย่แค่ออกมาปกป้องประชาชนคนธรรมดากลายเป็นโดนแบนซะงั้น?"

"อ๊ากก!"

"โมโหจะบ้าตาย!"

ขณะนั้น มีคนโพสต์ภาพหน้าจอของอีอันอ๊กซึ่งโพสต์เป็นภาษาเกาหลีบนเครือข่ายที่คล้ายกับเวยป๋อในเกาหลี พร้อมคำแปลจากข้อความซึ่งกล่าวโดยไม่ได้ระบุชื่อ -- "ฉันเชื่อเสมอว่า ทำชั่วได้ชั่วตอบแทน"

ดังนั้น เหล่าแฟนคลับจางเย่ก็ยิ่งโกรธแค้นเข้าไปอีก!

"เล*มาก!"

"ใครชั่วกันวะ?"

"พูดถึงจางเย่ชัดๆ!"

"ไอ้ลูกหลานเต่านั่นเกินไปแล้วนะ! ครั้งก่อนที่แพนด้าจุดธูปบุกเกาหลี หมอนั่นลืมไปแล้วเรอะ?"

คำพูดของอีอันอ๊กได้ย้ำที่เจ็บของทุกคนเข้าจริงๆ เหตุการณ์นั้นเกิดขึ้นก็เพราะเขา เป็นเขาผลักแฟนคลับเขาก่อน จางเย่เพียงแต่ยืนหยัดแทนเธอ เรียกหาคำขอโทษ สุดท้ายกลายเป็นอีอันอ๊กไม่ได้รับผลกระทบแล้วจางเย่เป็นฝ่ายถูกแบน? นี่มันตรรกะอะไรกัน! อย่างน้อยถ้าแบนอีอันอ๊กไปด้วย ทุกคนจะไม่หงุดหงิดใจอย่างตอนนี้ แต่เรื่องนี้กลับไม่เกิดขึ้น ในรายชื่อไม่มีดาราต่างชาติเลยสักคน ถึงแม้อีอันอ๊กจะไม่ใช่คนจีน แต่ SARFT ก็มีสิทธิแบนเขาออกจากจีน ทว่าในรายชื่อนั้นมีแต่จางเย่คนเดียว!

ทันใดนั้น อีพัคอู ดาราเกาหลีอีกคนผู้ซึ่งมีปัญหากับจางเย่ในช่วงรายการทอล์คโชว์ก็ใช้แอคเคานท์เวยป๋อของตนโพสต์ข้อความซึ่งระบุถึงตัวตน -- @จางเย่ ฉันรู้อยู่แล้วว่าวันนี้ต้องมาถึง คนอย่างนายมันเป็นได้แค่ตัวตลก นโยบายนี้มาได้ถูกเวลามาก นายนั่งทบทวนตัวเองให้ดีเถอะ!

คำพูดนี้ แฝงความยินดีในคราวเคราะห์ของผู้อื่นอย่างถึงที่สุด!

เห็นดาราเกาหลีทั้งสองคนออกมาทำเป็นเรื่องตลก ในคำพูดก็แฝงความเหยียดผยอง เหล่าแฟนคลับของจางเย่ก็ยิ่งทนทานไม่ได้!

แต่ว่าพวกเขายังไม่ทันได้ตอบโต้ เหล่านักถมหินลงบ่อก็โผล่หน้ามาแล้ว!

แฟนคลับไร้สมองของอีอันอ๊กกับอีพัคอูมากันเป็นชุดแรก ไม่ว่าจะอีอันอ๊กหรืออีพัคอู ทั้งสองล้วนแต่ย่อยยับในมือของจางเย่ พวกเขาแทบจะเสียหน้าไปหมดสิ้น เหล่าแฟนคลับพวกเขาจึงจงเกลียดจงชังจางเย่เข้ากระดูกดำ หลังผ่านเหตุร้ายแรงมากับศิลปินที่ชื่นชอบทั้งสอง ไม่มีคำถามเรื่องของความภักดีของพวกเขาอีกแล้ว พวเขาล้วนแต่เป็นแฟนคลับตัวยง!

"คิกๆ ดีจังนะ!"

"จางเย่จบเห่แน่!"

"บังอาจมาทำร้ายอันอ๊กโอปป้าเรา? คราวนี้เละแล้วสิ!"

"ฉันว่าไอ้คนแซ่จางนั่นต่อไปคงไม่รอดแหง! ไหนว่าตีคนเป็น? ไหนว่าด่าคนได้ไง? มาสิ ตีสิ ด่ามาสิ ตอนนี้ทำไมไม่ส่งเสียงอะไรแล้วล่ะ?"

"เหอๆ หมอนั่นยังจะทำอะไรได้ ไม่กล้าเสนอหน้าออกมาล่ะมั้ง!"

"ต่อไปในวงการบันเทิง ไม่มีจางเย่คนนี้อีกแล้ว!"

"โปรยดอกไม้ แสดงความยินดีด้วย!"

"กล้ามาล่วงเกินพัคอูโอปป้าเรา คราวนี้ลงเวทีไปซะ!"

จากนั้นในเวยป๋อก็มีคนโผล่หน้ามาอีกคนหนึ่ง คือรองหัวหน้าสถานีวิทยุนครหลวงเจี่ย เขาโพสต์ข้อความขนาดยาวว่า "ในวงการบันเทิง คนที่ได้โด่งดังชั่วข้ามคืนมีหลายครั้ง ล้วนแล้วแต่ไม่ธรรมดา เรื่องนี้ยังมีกฎระเบียบอยู่เช่นกัน คนที่ละเมิดกฎไม่มีทางได้มีความสุขในวงการอย่างยาวนาน ไม่มีทางก้าวสู่ระดับ A ได้ จางเย่ตอนนี้ได้แต่รับความเจ็บช้ำจากการกระทำของตัวเองแล้วล่ะ มาถึงจุดนี้ได้ คุณควรจะยินดีได้เสียที ความจริงเรื่องนี้เป็นเรื่องมหัศจรรย์อยู่แล้ว นับว่าเป็นโชคมหาศาล!"

หลังจากนั้น เมิ่งตงกว๋อจากสมาคมนักเขียนนครหลวงก็ออกมา "วงการบันเทิงที่วุ่นวายขนาดนี้ควรจะจัดระเบียบนานแล้ว ตัวคนที่ก่อนเรื่องวุ่นวายก็ควรโดนแบนไปนานแล้ว!" ไม่ต้องถาม เขาหมายถึงจางเย่แน่นอน!

สามคน!

ห้าคน!

สิบคน!

จางเย่นั้นมีชื่อเสียงไม่ดีทั้งในวงการบันเทิง วรรณกรรม และการศึกษา คนที่เขาล่วงเกินสิบนิ้วยังนับไม่หมด คราวนี้เขาตกที่นั่งลำบากที่ไม่มีทางฟื้นตัวได้ ศัตรูกับเหล่าคนที่ไม่ชอบหน้าเขาล้วนแต่มาทับถม!

ลงมีดซ้ำ!

เหยียดหยามซ้ำเติม!

ทุกอย่างประดังประเดกันเข้ามา!

ในอินเทอร์เน็ตกลายเป็นคึกคัก คนที่เข้าร่วมทัพใหญ่รุมด่าจางเย่ยิ่งมายิ่งมากขึ้น! ตอนแรกบางคนยังกลัวๆ จางเย่อยู่เพราะปากคอเราะร้ายของเขา ไหนจะมีไพ่ในมือไม่น้อยอีก ยิ่งไปกว่านั้นคือคนที่บัดซบได้อีก ทุกคนล้วนต้องระวังเมื่อมุ่งเป้าใส่เขา แต่ด้วยคำสั่งที่สี่สิบสามนี้ ศัตรูของเขาก็เลิกกลัว ทุกคนล้วนหันปลายกระบอกปืนใส่เขา!

รองศาสตราจารย์หม่าเหิงหยวน "วงการบันเทิงได้ตัวอย่างสำหรับคนที่ทำตัวไม่ดีอีกหนึ่งแล้ว"

พิธีกรรายการทางอินเทอร์เน็ตซึ่งโดนรายการจางเย่ทอล์คโชว์เบียดบัง "วิธีที่ไม่เที่ยงธรรมไม่มีวันยืนอยู่ได้ตลอดกาล!"

"สงครามฝีปากเริ่มต้นอีกแล้ว!"

"เว*เอ๊ย ทำไมมีคนออกมาด่าจางเย่เยอะขนาดนี้วะ?"

"ใครบอกว่าจางเย่จบสิ้นแล้ว! ฉันไม่เชื่อ!"

"เม้นต์บนงี่เง่าน่า ถึงขนาดนี้แล้ว ยังจะหวังลมๆ แล้งๆ อีกเรอะ?"

"ฉันเพิ่งได้ข่าวมานิดหน่อย รายการกับงานเขียนของจางเย่โดนโละทิ้งหมด นิยายของเขาก็โดนเก็บคืน แถมสำนักพิมพ์การศึกษานครหลวงยังเรียกค่าเสียหายไปสามล้านห้า จางเย่กลับจ่ายโดยไม่ต่อรองสักคำ!"

"สามล้านห้า? เชี่*!"

"ไอ้สำนักพิมพ์นั่นยังมีความเป็นคนอยู่หรือเปล่า? ‘คนขุดสุสาน’ สร้างรายได้ให้เท่าไรแล้ว! แต่พวกมันก็ยังจะสูบเลือดอาจารย์จางจนหยดสุดท้าย? ไม่อยากจะเชื่อเลย! นี่มันยังเป็นมนุษย์กันอยู่อีกเหรอ? จะบีบอาจารย์จางให้ตายกันไปข้างรึไง?"

"มีเรื่องแบบนี้จริงดิ?"

"จริงแท้แน่นอน! ข่าวนี้ออกมาเรียบร้อยแล้ว สำนักพิมพ์เด็กหัวเป่ยเองก็ยังเรียกร้องค่าชดเชยคืนจากจางเย่เลย ส่วนสถานีโทรทัศน์ออนไลน์ ตอนนี้จางเย่ก็ลาออกแล้ว เฮ้อ กำแพงล้มเพราะคนผลัก นี่แหละคือความเยียบเย็นของผู้คน! โดยเฉพาะสำนักพิมพ์การศึกษาปักกิ่งนั่น สามจุดห้าล้าน! อาจารย์จางเย่ตั้งแต่ดังขึ้นมาหาเงินได้แค่ไหนกัน? ตอนช่วยแฟนคลับเขาก็จ่ายไปจนหมดตัว เงินเดือนแค่น้อยนิด ถึงกับต้องยืมเพื่อนมาด้วยซ้ำ ที่ได้เงินเยอะหน่อยก็งานโฆษณา แต่แค่จ่ายค่าเสียหายก็จบแล้ว ตอนนี้จางเย่คง..ไม่เหลือเงินแล้วล่ะ"

"ดาราคนอื่นๆ ยังดี ล้วนแต่เป็นหน้าเก่า หลายปีมานี้หาเงินมาได้ไม่น้อย นับว่าพอแล้ว แต่จางเย่เพิ่งปรากฏตัวได้กี่ปีกัน? ครึ่งปีได้มั้ง? แถมยังหาเงินช่วยแฟนคลับที่ป่วยอีก ไม่เคยรับงานหาเงินอื่นๆ ด้วย การแบนครั้งนี้ จางเย่เจ็บตัวหนักสุด! รับแรงกดดันใหญ่สุด!"

"แน่นอน!"

"ทนดูไม่ได้เลยจริงๆ!"

"ฉันกำลังสงสัยว่า อาจารย์จางจะเป็นอะไรหรือเปล่านะ? อาจารย์จางเย่มีความผิดตรงไหน? ทำไมพวกนั้นต้องเกลียดชังเขาขนาดนี้? ทำไมมีแต่คนมาถมหินลงบ่อมากขนาดนี้?"

"เฮ้อ ใครใช้ให้จางเย่หมดโอกาสเอาตัวรอดแล้วล่ะ"

"คนพวกนี้มันน่ารังเกียจเกินไปแล้ว!"

แต่ตอนนี้ จางเย่รับกระบวนท่าเอาชีวิต SARFT สั่งประหารเขา แฟนคลับเดนตายเขาต่างก็ทราบถึงความร้ายแรงของเรื่องราว พลันรู้สึกไม่มีเรี่ยวแรงจะยืนหยัด ส่วนคนที่สนับสนุนจางเย่ พูดอะไรไปก็ถูกศัตรูหรือแฟนคลับอีกฝ่ายทับถมเสียยับ ท้ายที่สุด ในเวยป๋อที่พูดคุยกันเรื่องจางเย่ ล้วนแต่มีคนด่าเขา!

"สมควร!"

"สมควรโดนแบนตั้งนานแล้ว!"

"หมอนี่มันบ้าเกินไป ล่วงเกินคนมากขนาดนี้ ที่มีวันนี้คือเขาแส่หาเรื่องเองนั่นแหละ!"

"ดูท่าทางตอนนี้ไม่กล้าโผล่หัวออกมาแล้วสิ? ฉันน่ะอยากเห็นนักว่าจางเย่จะออกมาแก้สถานการณ์นี้ยังไง ใครจะไปรู้ ถ้าต่อไปเขาทำตัวดีๆ ละก็ ไม่กี่ปีก็อาจจะหลุดแบนแล้วก็ได้"

ในระหว่างที่ทุกคนกำลังออกมาประณามก่นด่าจางเย่นั้น เสียงของหญิงสาวคนหนึ่งได้ปรากฏในเวยป๋อ ชื่อผู้ใช้งานว่า ‘เสี่ยวลี่799’ เธอไม่ได้พิมพ์อะไร แต่ส่งคลิปเสียงสั้นๆ เป็นเสียงที่เธอบันทึกตัวเอง

หลายคนกดเปิดโดยไม่คิดอะไร แต่กลับต้องตื่นตะลึง!

เพราะว่าเสียงของหญิงสาวนั้น..เป็นเสียงสะอึกสะอื้น!

เสี่ยวลี่799 พูดสะอึกสะอื้น "ทุกคน..ทุกคนอย่าด่าอาจารย์จางเย่เลย พวกคุณทำไม..ทำไมถึงเป็นแบบนี้กัน! ฮึก..อาจารย์จางทำอะไรผิด ทำไมต้องเอาเรื่องนี้มาหาเรื่องเขาด้วย! เมื่อก่อนแฟนฉันอยากไปต่างประเทศ ทำให้ระ..เราจะไม่ได้เจอหน้ากันหลายปี ฉันคิดจะฆ่าตัวตายเลยโทรหาสถานีวิทยุปักกิ่ง ตอนนั้น..ฮึก ตอนนั้น อาจารย์จางเย่เป็นพิธีกรใหม่ เขาให้กลอนฉันสองบท หนึ่งคือ ‘นกบนฟ้ากับปลาในน้ำ’ อีกหนึ่งคือ ‘ชั่วอายุคน’ เพราะบทกลอนสองบทนี้ฉันถึงไม่ฆ่าตัวตาย เพราะอาจารย์จางเย่มอบความรู้แจ้งและดุว่าฉันจนทำให้ฉันตื่นขึ้นมา! ฮือออ อาจารย์จางคือผู้ช่วยชีวิตของฉัน! และเขายังคงเป็นผู้มีพระคุณของอีกหลายคน! ฮึก ฮือๆ ทั้งแฟนคลับอย่างฉัน หยางเหลียน รวมถึงคนที่อยู่บนเครื่องบินไปเซี่ยงไฮ้ เด็กหญิงที่ถูกผลักที่งานส่งปี มีคนได้รับบุญคุณของอาจารย์จางตั้งมากมาย! ฮะฮึก.. แล้วคุณล่ะ? คุณทำอะไร? คุณเคยทำอะไรบ้าง? อาศัยอะไรมาด่าอาจารย์จาง? พวกคุณไม่มีสิทธิ์ด่าอาจารย์จางหรอกนะ!"

เสียงนั้นฟังดูหงุดหงิดยิ่งกว่าเดิม ยังไม่ทันรู้ตัว เสียงนั้นก็ค่อยๆ หยุดสะอึกสะอื้น!

คลิปเสียงนี้พอออกมา ก็มีคนให้ความสนใจจำนวนมาก!

คลิปที่สองของเสี่ยวลี่799 ก็ปรากฏต่อ เป็นข้อความถึงจางเย่ว่า "อาจารย์จาง ฉันเชื่อมั่นในตัวคุณ ความยากลำบากแค่นี้ทำอะไรคุณไม่ได้หรอก! คุณยังจำได้ไหม? ตอนนั้นคุณสัญญากับฉันและแฟนว่า รอให้แฟนฉันเรียนจบกลับมา พวกเราแต่งงานกันแล้วจะให้คุณมาเป็นพิธีกรงานแต่งเรา! คุณต้องผ่านไปให้ได้นะ! ให้คนที่มีปัญหากับคุณได้เห็น! จางเย่คนนี้ทำยังไงก็ไม่ล้ม!"

คลิปเสียงนี้ไม่ได้มีผลกระทบอะไรนัก คนที่อยากด่าก็ยังคงด่าต่อไปเหมือนเดิม

แต่ที่บ้านนี้ เมื่อจางเย่เปิดฟังเสียงคลิปสั้นๆ นี้ พลันรู้สึกประทับใจซึ้งใจเหลือเกิน เขาจำเสี่ยวลี่ได้ หญิงสาวคนนี้คือคนที่เขาพบระหว่างทำรายการสดกับเพื่อนร่วมงาน ทำให้เกิดเหตุการณ์ใหญ่ระหว่างถ่ายทอดสด ตอนนั้น หัวหน้าสถานีกับเพื่อนร่วมงานล้วนตื่นตระหนกกันสุดๆ แม้แต่จางเย่ก็เช่นกัน สุดท้ายเขาก็ใช้กลอนสองบทนี้แก้ปัญหามาได้อย่างราบรื่น

ฉากวันวานในอดีตปรากฏขึ้นทีละเล็กทีละน้อย

พอคิดไปคิดมา ประกายตาของจางเย่ค่อยๆ ถักทอแววระลึกถึง เขาพูดเบาๆ ในใจ ‘..ขอบคุณนะ’




*-*-*-*-*-*-*-*-*-*-*-*-*-*-*-*-*




[Go To Next Chapter]( ./65.md)