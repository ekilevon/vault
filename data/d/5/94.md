##บทที่ 494 : รวมผลงานของกัวเต๋อกัง!

วันต่อมา

ตอนเที่ยง ที่เวทีแข่งขันของ CCTV

วันนี้ห้องอัดไม่ใช่ที่เดิม ไม่ได้เป็นแค่ห้องอัดเล็กๆ อย่างในอาคารหลังนั้น แต่เป็นหอประชุมขนาดใหญ่สองชั้น เรียกได้ว่าเป็นฮอลล์ขนาดยักษ์ ภายนอกภายในชั้นบนชั้นล่างพร้อมจุผู้ชมได้สองถึงสามพันคน ไม่นับว่าเล็กเลยจริงๆ ดูเหมือนว่าคงเอาไว้ใช้จัดงานประชุมได้อีกด้วย ซึ่งวันนี้ถูกจัดเตรียมไว้สำหรับการแข่งขันเซี่ยงเซิงระดับชาติ เพื่อการแข่งขันรอบที่สามหรือเป็นรอบสุดท้ายของรอบคัดเลือกนั่นเอง การแข่งขันทั้งหมดถูกรวมไว้ที่นี่ที่เดียว โดยจะทำการถ่ายทอดสดทางอินเทอร์เน็ตตลอดรายการ ทุกทีมที่ผ่านการคัดเลือกจากสองรอบแรกจะได้มาจับฉลากเพื่อจัดลำดับการแข่งขัน ดังนั้นการแข่งขันในรอบสุดท้ายนี้นับว่ากินเวลายาวนานที่สุด เพราะผู้เข้าแข่งขันมีถึงหนึ่งร้อยทีม คงกินเวลาราวสามวันได้

ที่นั่งในหอประชุมแห่งนี้ล้วนถูกจับจองจนเต็มหมด

แถวแรกคือบรรดาหัวหน้าหน่วยงานต่างๆ เช่น CCTV ประธานสมาคมเซี่ยงเซิง สหายในวงการฉู่อี้ และกรรมการการแข่งขัน ซึ่งถังต้าจางและฉีเหวินเสียงก็นั่งอยู่แถวหน้านี้เช่นกัน

"เสี่ยวถังเอ๊ย"

"ปรมาจารย์ฉี"

"ลูกศิษย์เธอสองคนไม่เลวนะ"

"ฮ่าๆๆ ไม่เท่าไรหรอกครับ ยังต้องฝึกกันอีก"

เหล่านักแสดงเซี่ยงเซิงทั้งหลายต่างนั่งคุยกัน

ด้านขวาเป็นพื้นที่สำหรับห้าร้อยทีมแรกที่ผ่านการคัดเลือกของรอบแรก รวมถึงจางเย่และเหยาเจี้ยนไฉ

ด้านหลังกับชั้นลอย มีคนจากทุกสาขาอาชีพ เหล่าเพื่อนร่วมงาน สื่อของสำนักต่างๆ หน่วยงานที่เกี่ยวข้องทั้งหลาย โดยแปดในสิบส่วนเป็นผู้ชม มีทั้งที่จับฉลากได้จากในเวยป๋อมา ได้รับตั๋วมาอีกทีหนึ่ง รวมถึงทีมงานจากหน่วยอื่นๆ รวมๆ แล้วหลายพันคน

"รอชมอยู่นะ!"

"พวกนายชอบใครที่สุด?"

"แน่นอนว่าเป็นจางเย่กับเหยาเจี้ยนไฉ!"

"ฮ่าๆๆ ฉันก็ชอบเซี่ยงเซิงของสองคนนั่น ของพวกเขามีรสชาติจริงๆ"

"แต่ดูท่าว่าวันนี้พวกเขาจะเดือดร้อนมากแน่ๆ ทั้งถูกเบื้องบนวิจารณ์ เพื่อนร่วมสายงานบอยคอต ทางรายการเองก็ให้คำเตือนเป็นครั้งสุดท้ายอีก ไม่รู้จริงๆ ว่าวันนี้จะเล่นอะไรได้บ้าง"

"การประชุมของสมาคมเซี่ยงเซิงเมื่อวาน เห็นว่าประกาศความผิดเจ็ดประการของจางเย่กับเหยาเจี้ยนไฉออกมาแล้ว เรื่องที่จางเย่ชอบสบถถึงพ่อกับเหยาเจี้ยนไฉ ทั้งเรื่องที่ปากพูดแต่คำหยาบต่างๆ นานา ไอ้พวกนี้น่ะ น่ารำคาญที่สุด ฉันว่าพวกมันก็แค่อิจฉาเท่านั้นแหละ!"

"ยังจะเล่นเซี่ยงเซิงแบบหยาบๆ ต่อไป หรือว่าจะหันไปเล่นให้มีเนื้อหาอะไรบ้าง อาจารย์จางเย่กับอาจารย์เหยาเจี้ยนไฉต้องเลือกแล้วสิ"

ในที่นั่งแถวกลางที่หนึ่ง เถียนปินก็มาด้วย เขาเป็นผู้ประกาศของช่องวิทยุกระจายเสียงส่วนกลาง วันนี้ได้ตั๋วมาชมการแข่งขันของเพื่อนร่วมงานเก่าอย่างจางเย่ด้วย

……..

บนเวที

พิธีกรหนึ่งชายหนึ่งหญิงปรากฏตัวขึ้น

"แขกผู้มีเกียรติที่เคารพและผู้ชมทุกท่าน สวัสดียามบ่ายนะคะ!"

รายการแรก คือการเปิดผลโหวตของรอบที่สอง ในบรรดาผู้เข้าแข่งขันทั้งห้าร้อยคน มีเพียงหนึ่งร้อยชื่อแรกเท่านั้นที่จะได้เข้าไปยังรอบคัดเลือกรอบสุดท้าย

หลังคำพูดตามมารยาทและคำให้กำลังใจทั้งหลายแหล่ การประกาศผลก็ออกมา

อันดับหนึ่ง : ทีมนิรนาม คะแนนโหวตหนึ่งล้านสองแสนแปดหมื่น!

แค่เห็นคะแนนโหวตตรงนี้ ทั่วทั้งเวทีต้องสูดหายใจอย่างหนาวเยือก!

ส่วนคะแนนโหวตของอีกเก้าสิบเก้าคนที่เหลือ ทุกคนไม่คิดสนใจ เพราะความน่าติดตามปลิวหายไปหมดสิ้น คนที่ได้อันดับสองไล่ลงมาเรื่อยๆ ได้คะแนนโหวตอยู่ที่ สามหมื่นหนึ่ง สองหมื่นห้า เก้าพัน แปดพันแปดร้อยยี่สิบห้า ห้าพันเจ็ด แต่ละทีมไม่เข้าตาเลยสักนิด ขณะที่คะแนนโหวตของทีมนิรนามอันดับหนึ่งนั้นนับว่าโดดเด่นยิ่งกว่าใครๆ สูงล้ำกว่าพวกนั้นหลายสิบเท่า ยังจะมาสนใจกะผีอะไร! ความจริงแล้วการแข่งขันในปีก่อนๆ คะแนนโหวตของทุกคนไม่ได้ต่ำเตี้ยขนาดนี้ อย่างน้อยๆ ก็มีแปดเก้าคนที่สูงกว่าห้าหมื่น บางคนแตะแสน แต่ปีนี้ จางเย่กับเหยาเจี้ยนไฉร้ายกาจเกินไป กลายเป็นผู้นำที่มีคะแนนนำโด่ง แทบจะดึงคะแนนโหวตไปจนหมด ดังนั้นคะแนนโหวตคนอื่นๆ จึงไม่น่ามองเอาเสียเลย!

ทั้งเวทีล้วนเต็มไปด้วยคำวิจารณ์เซ็งแซ่
ไม่ว่าใครก็ทราบ ทีมนิรนามนี้คือจางเย่กับเหยาเจี้ยนไฉ

อย่างไรก็ตามพวกพิธีกรไม่ได้พูดถึงอันดับแรก และชื่อแรกก็ดับลงอย่างรวดเร็ว จากนั้นพิธีกรค่อยประกาศชื่ออันดับต่อมา ไม่มีการกล่าวถึงชื่อของจางเย่กับเหยาเจี้ยนไฉ เพียงกระโดดข้ามไป ดูเหมือนวิธีการจัดการยังไม่เปลี่ยน พวกเขาเข้าแข่งได้ ทว่า CCTV 11 ไม่มีทางให้พวกเขาได้ออกหน้า

ครึ่งชั่วโมงต่อมา เริ่มการจับฉลากอันดับผู้แข่งขัน

เหยาเจี้ยนไฉที่นั่งด้านขวาของเขาหันหน้ามา "พวกเราได้แข่งไวยิ่งดีใช่ไหม?"

"ใช่" จางเย่หัวเราะ "วันนี้ตอนนี้ ผมอยากจะเล่นไวๆ สักหน่อย"

เหยาเจี้ยนไฉกล่าว "กลัวว่าถ้านานไปจะกลายเป็นไม่ถึงรอบเราสินะ ถ้าเกิดพวกเราตกไปอยู่วันที่สาม ไม่รู้ว่าพวกนักเซี่ยงเซิงพวกนั่นจะทำอะไรออกมาอีกบ้าง ไม่รู้ว่าถึงเวลากดดันลงมาแล้ว ทีมรายการจะเพิกถอนสิทธิ์การแข่งขันเรารึเปล่า"

จางเย่หรี่ตา "รอดูโชคชะตาเถอะครับ ดีที่สุดคือได้เล่นคนแรก"

เขาเพิ่งกล่าวจบ จอใหญ่หน้าเวทีที่แสดงหมายเลขการจับฉลากก็หยุดลง เห็นชื่อแรกปรากฏขึ้นมาในกลุ่มผู้เข้าแข่งขันแล้ว หลายคนถึงกับตื่นตระหนก

พิธีกรหญิงพึมพำเล็กน้อยก่อนประกาศ "ทีมที่หนึ่งก็คือกลุ่ม C หมายเลขแปดค่ะ"

ไม่พูดชื่อ แต่ทุกคนล้วนทราบ นี่คืออันดับการเข้าแข่งของจางเย่กับเหยาเจี้ยนไฉ!

เหยาเจี้ยนไฉตบขาฉาดใหญ่หัวเราะลั่น "เยี่ยมเลยน้องชาย พวกเราได้เปิดเวทีอย่างที่หวังเลย ฮ่าๆ ฉันว่าสองวันนี้เราสองคนโชคดีสุดๆ เลยนะ?"

จางเย่ทราบว่าไม่ใช่เรื่องโชค แต่เป็นเครื่องมือของลูกพี่คนนี้ -- ลูกเต๋าลดระดับความยาก

อีกด้านหนึ่ง ทีมงานหาพวกเขาพบเร็วมาก "ทั้งสองคนไปเตรียมตัวหลังเวทีเลยครับ อีกเดี๋ยวจะเริ่มแล้ว" ทางนี้แม้จะต้องจับฉลากทั้งหนึ่งร้อยอันดับก่อน แต่คนแรกที่ออกแสดงอย่างไรก็ต้องเตรียมตัวล่วงหน้า

ดังนั้น ระหว่างที่หลายคนกำลังจดจ่อ จางเย่กับเหยาเจี้ยนไฉก็ไปหลังเวทีแล้ว

……

โต๊ะข้างเวที

เกิดการประชุมเล็กๆ ขึ้นในงาน

หัวหน้าทีมงานรายการกล่าว "ผมขอย้ำอีกครั้ง! วันนี้ยังไงซะก็ห้ามมีปัญหาอีก! SARFT ส่งคำเตือนให้พวกเราทีมจัดการแข่งขันนี้แล้วว่าถ้าเกิดการแพร่ภาพดาราที่ถูกระงับการออกอากาศหน้าจอขึ้นมาอีกล่ะก็ พวกเราแต่ละคนรับผิดชอบไม่ไหวแน่ กรุณาจริงจังกันด้วย!"

"รับทราบ"

"คราวนี้คุณไว้ใจได้"

มีคนพูด "จางเย่กับเหยาเจี้ยนไฉขึ้นเวทีชุดแรก พวกเราจะทำยังไง?"

หัวหน้าทีมนั้นปรึกษามาไว้ดีแล้ว "พวกเขาแข่งสิบนาทีเต็ม ฉายโฆษณาให้หมด สักแวบก็อย่าให้เห็น ตัดภาพก่อนการแข่งหนึ่งวินาที!"

ทุกคนพยักหน้า "ครับ/ค่ะ"

หัวหน้าทีมงานสัมทับ "พันหมื่นห้ามผิดพลาด!"

ก่อนนี้พวกเขาแพร่ภาพพวกจางเย่สองคนไปสองรอบ ทำให้เบื้องบนเกรี้ยวโกรธอย่างยิ่ง ถ้าเกิดมีอีกรอบหนึ่ง พวกเขาไม่อยากจะคิดถึงผลที่ตามมา ตายกันหมดเรียบแน่นอน!

ผ่านไปอีกครึ่งชั่วโมง

การจัดอันดับการแข่งขันทีมสุดท้ายของการแข่งขันเซี่ยงระดับประเทศก็เป็นอันเสร็จเรียบร้อย

ฝ่ายพิธีกรกำลังจะประกาศให้ทีมแรกขึ้นเวที ที่หลังเวที ทีมงานก็กำลังสั่งงาน "ตอนนี้แหละ ตัดโฆษณา เดี๋ยวนี้!"

ทีมงานคนหนึ่งรับคำสั่ง "เรียบร้อย!"

หัวหน้าทีมกลัวแล้วจริงๆ "เช็กอีกรอบ"

"เข้าโฆษณาแล้ว" อีกคนกล่าว

หัวหน้าทีมงานกล่าว "คนอื่นๆ ตรวจอีกรอบ"

ทีมงานอีกเจ็ดแปดคนยุ่งวุ่นวาย ก่อนย้ำ "ไม่มีปัญหาแล้วจริงๆ ครับหัวหน้า"

ทีมงานแต่ละคนรับคำและปฏิบัติงานอย่างแข็งขัน

แต่ว่า หลายวันนี้ CCTV คล้ายมีผีหลอกวิญญาณหลอน ทีมงานคนหนึ่งซึ่งถือโอกาสพักเอาข้าวกล่องออกมากินไปหลายคำ ด้านข้างเป็นแบตเตอรี่สำรองซึ่งกำลังชาร์จเอาไว้ จู่ๆ ก็เกิดระเบิดไฟลุกขึ้นมา ชายหนุ่มกลัวจนตัวสั่นมือสั่นจนกล่องข้าวกระเด็นไปที่อุปกรณ์เครื่องมือตัวหนึ่ง เขารีบร้อนจนเผลอไปโดนปุ่มสองปุ่มโดยไม่ทันตั้งใจ แกร๊ก

แบตเตอรี่สำรองกระเด็นไปถึงที่แขวนเสื้อของทุกคน ที่ตรงนั้น..มีเสื้อบางตัวเป็นเสื้อขนสัตว์ แค่ครู่เดียวก็ติดไฟวาบ!

"อ๊า!"

"ไฟไหม้แล้ว!"

"รีบดับไฟเร็ว! ดับไฟ!"

"ไอ้หยา!"

ทุกคนวุ่นวายกันจ้าละหวั่น รีบเข้ามาดับไฟ อย่างไรการถ่ายทอดสดก็จัดการเรียบร้อยแล้ว พวกเขาจึงไม่ไปดูอะไรอีก ดับไฟสำคัญกว่า ไม่อย่างนั้นเครื่องมือไหม้หมดแน่!

……

ในอินเทอร์เน็ต

ผู้ชมนับพันหมื่นกำลังรอการถ่ายทอดสดการแข่งขัน

"ต้องจางเย่สิ!"

"ใช่ เขาออกมาคนแรก!"

"เหอๆ ฉันรอไม่ไหวแล้ว!"

"เชี่*เอ๊ย ทำไมตัดโฆษณาล่ะ?"

"จัดการแบบนี้จะไม่ให้จางเย่ เหยาเจี้ยนไฉออกจอชัดๆ?"

"เอ๊ะไม่นะ ภาพกลับมาแล้ว ฮ่าๆๆ อาจารย์จาง อาจารย์เหยา ออกมาแล้ว!

……

ในหอประชุม

พิธีกรหญิงยิ้ม ประกาศ "ต่อไป ขอเชิญผู้เข้าแข่งขันทีมแรก จางเย่และเหยาเจี้ยนไฉค่ะ" คราวนี้ออกชื่อได้ เพราะพิธีกรทราบแต่แรกแล้วว่าการแสดงของจางเย่และเหยาเจี้ยนไฉจะไม่ได้รับการถ่ายทอดสดอย่างแน่นอน ดังนั้นเรื่องนี้ไม่เป็นปัญหา

เหยาเจี้ยนไฉออกมาก่อน

จางเย่เดินตามมาด้านหลัง

แค่เห็นพวกเขาเดินออกมา แม้เหล่านักแสดงเซี่ยงเซิงและคนในวงการฉู่อี้จะไม่ได้มีปฏิกิริยาอะไร แต่เหล่าผู้ชมหลายพันกลับตะโกนโห่ร้องพร้อมปรบมือขึ้นมาทันที หลายคนเห็นหน้าของทั้งสองก็ตบหน้าตักหัวเราะลั่นไม่หยุด คนที่ชอบพวกเขาเอามากๆ ยังผิวปากอย่างครึกครื้น

ขณะที่เหล่านักแสดงเซี่ยงเซิงต่างขมวดคิ้วยับย่น ผู้เข้าแข่งขันเซี่ยงเซิงบางส่วนเองก็ไม่พอใจนัก

มีเพียงคนของสื่อบางแห่งที่มองหน้ากันกระซิบกระซาบถึงสิ่งที่เกิดขึ้น ไม่ว่าคนอื่นจะด่าจางเย่อย่างไร ไม่ว่าพวกเขาจะไม่สนใจอย่างไร แค่ดูจากความนิยมในตัวของจางเย่ คนในวงการเซี่ยงเซิงไม่มีใครเทียบได้เลย เซี่ยงเซิงเป็นศิลปะวัฒนธรรมย่อยที่มีคนติดตามน้อยนิด ไม่มีใครเคยคิดมาก่อนว่าจะได้เห็นเซี่ยงเซิงของจางเย่กับเหยาเจี้ยนไฉ! ก่อนนี้แม้แต่คิดยังไม่กล้า!

จากนั้น ทุกคนก็มองไปทางเวทีด้วยความคิดแตกต่างกันออกไป

ยอมหรือไม่ยอม?

อาจารย์จางจะสงบศึกกับวงการเซี่ยงเซิงไหม?

แม้ทุกคนจะรู้นิสัยของจางเย่ ความ ‘ตามอำเภอใจ’ ของชายหนุ่มผู้นี้ว่าเป็นอย่างไร มาตอนนี้ ไม่มีใครกล้าฟันธงอะไรทั้งสิ้น พวกเขาไม่แน่ใจว่าจางเย่กับเหยาเจี้ยนไฉจะทำการแสดงแบบไหนออกมา ในเมื่อพวกเขาถูกแบนแล้ว การแข่งครั้งนี้คือทางออกสุดท้าย และหากถูกถอดออกจากการแข่งขัน เบื้องหน้าพวกเขาก็เท่ากับไร้หนทางให้เดินต่อ จะเข้ารายการแข่งอื่น? แต่ในเมื่อมีตัวอย่างจากวงการเซี่ยงเซิง องค์กรไหนก็ไม่กล้ารับพวกเขาไว้หรอก! ถึงจะถูกประณาม ก็ไม่มีวันยอมให้จางเย่กับเหยาเจี้ยนไฉเข้าร่วมการแข่งขันเด็ดขาด เรื่องนี้ไม่มีข้อโต้แย้ง!

ไมค์ทำงานเรียบร้อย

จางเย่ยืนอยู่บนเวทีมองตรงหน้าเวทีและชั้นลอย ยิ้มน้อยๆ กล่าวว่า "คนมากันไม่น้อยเลยเนอะ"

เหยาเจี้ยนไฉพยักหน้า "แหงล่ะ ทุกคนมาฟังเซี่ยงเซิงกันนี่"

จางเย่กล่าว "วันนี้คู่เปิดเวทีก็จะเป็นทีมเราสองคนเอง พวกคุณทุกคนอยากฟัง หรืออยากฟัง หรือว่าอยากฟังไหม? นี่..ผมไม่ได้บังคับนะครับ!"

เหยาเจี้ยนไฉพูดอย่างประหลาดใจ "เอ๊ะ นี่ไม่ได้บังคับหรอกเรอะ?"

แค่สองประโยค เปิดเวทีแค่สองประโยค ผู้ชมนับพันหน้าเวทีก็ต้องระเบิดเสียงหัวเราะ นี่คือความสามารถที่ทำให้เหล่านักเซี่ยงเซิงต้องขมวดคิ้วฉับ

จางเย่ยิ้ม "ความจริงพวกเราชอบมาเล่นเซี่ยงเซิงที่สถานีนะ"

เหยาเจี้ยนไฉ "เพราะอะไร?"

จางเย่ "เพราะว่าที่นี่ช่างรู้ใจ"

"หา?" เหยาเจี้ยนไฉสงสัย

เหล่าทีมงาน CCTV ทั้งหลายฟังแล้วพลันหน้าเปลี่ยนสี

จางเย่ชี้ไปสองฟาก "ด้านนี้มีคนนำปรบมือ พวกคุณดูในทีวีเวลาคนมาเล่นเซี่ยงเซิงสิ เดี๋ยวๆ ก็แปะๆ เดี๋ยวๆ ก็ป้าบๆ แค่อ้าปากก็มีเสียงปรบมือแล้ว"

เหยาเจี้ยนไฉสงสัย "อ้าปากก็มีแล้ว?"

จางเย่บีบเสียงในลำคอ "วันนี้ ... แปะๆๆๆ ... ผมจะ ... แปะๆๆๆ ... มาเล่นเซี่ยงเซิง ... แปะๆๆๆ ... ให้ทุก ... แปะๆๆๆ ... คนฟัง ... แปะๆๆๆ" เขามองเหล่าผู้ชมแล้วกล่าวว่า
"พูดได้ไม่ดีก็ยังปรบมือให้ ท่าทางวันนี้จะดีมาก"

เหยาเจี้ยนไฉ "ทำไมล่ะ?"

จางเย่ชี้ไปหน้าเวที "ไม่มีเสียงปรบมือสักแปะ"

ผู้ชมชะงัก ทุกคนระเบิดเสียงหัวเราะพร้อมปรบมือกระหึ่ม เป็นเสียงปรบมืออย่างอบอุ่นที่สุด!

หนึ่งคือพวกเขาขำกับสิ่งที่เล่นจริงๆ สองคือเพราะสไตล์การเปิดเวทีของจางเย่กับเหยาเจี้ยนไฉ ทำให้ทุกคนรู้อยู่แก่ใจว่า อาจารย์จางแม่*ยังจะเล่นยังจะพูดอย่างเคย ไม่ได้สนใจคำเตือนเหล่านั้นเลยสักนิด เพียงเดินหน้าตามทางเดิมนั่นเอง พวกเขาเริ่มการเสียดสีดารานักแสดงที่ชอบออกทีวีในทันทีที่ก้าวขึ้นเวที ทำตัวเป็นเม่นตัวหนึ่ง เจอใครก็ทิ่มคนนั้น คราวนี้เขาปล่อยสุดฝีมือแล้ว!

เซี่ยงเซิงในวันนี้ท่าจะไม่ธรรมดา!

จางเย่ "ขอบคุณเสียงปรบมือของทุกคน มีคนชอบพวกเราเยอะมากเลยเนอะ"

เหยาเจี้ยนไฉหัวเราะ "ทุกคนให้การสนับสนุนไง"

จางเย่เดาะลิ้น "แต่ว่านะ ก็ยังมีที่ขัดใจกันอยู่นิดหน่อย"

เหยาเจี้ยนไฉเบือนหน้า "นายยังใช้คำว่านิดหน่อยได้เรอะ ความจริงน่ะขัดใจกันสุดๆ หรอก!"

ผู้ชม "อี๋!"

"ฮ่าๆๆ!"

จางเย่หัวเราะฮ่าๆ "คนของทางการบอกว่า จางเย่ เซี่ยงเซิงคุณมันต่ำช้ามาก คุณก็ด้วยอาจารย์เหยา พ่อคุณลูกคุณอะไรกัน เรื่องแบบนี้น่ะไม่ถูกต้องนะ มันจะสร้างผลกระทบไม่ดีให้คนฟังเอาได้ ทำให้ภาพลักษณ์เสียหาย!"

เหยาเจี้ยนไฉได้แต่พูด "อืม มีคนบอกแบบนี้จริงๆ"

จางเย่หรี่ตากล่าว "ผมล่ะสงสัยนัก ทำไมคนรับผิดชอบเรื่องนี้ถึงได้ตั้งข้อเรียกร้องกับเซี่ยงเซิงเข้มงวดนัก? พวกคุณดูเบาสติปัญญาของคนดูกันไปรึเปล่า? เฮ้อ ทีในหนังน่ะ คนแทงกันตาย ก็รู้ว่าเป็นแค่การแสดง ทีในละครนะ คนหนึ่งเล่นเป็นพ่อเล่นเป็นลูก ก็รู้ว่าเป็นการแสดง ในนิยายล่ะ กระโดดข้ามกำแพงเหาะเหินข้ามหลังคา กอบกู้โลกเอย ก็รู้ว่าเป็นเรื่องเล่นๆ ผมล่ะสงสัยนัก! ทำไมพอมาถึงพวกเรา..ถึงได้เอาจริงเอาจังกันนักหนา?"

เหล่าผู้ชมพอฟังก็ต้องปรบมือโห่ร้อง!

"พูดได้ดี!"

"ถูกต้อง!"

เหยาเจี้ยนไฉยิ้ม "รุนแรงไปหน่อยเนอะ"

จางเย่ "ปล่อยเซี่ยงเซิงไปเถอะ พวกเราก็เป็นแค่นักแสดงนอกกระแสสองคนตัวเล็กๆ ไม่ได้มีความสามารถใหญ่โตอย่างนักแสดงในกระแส เฮ้อ สังคมมีเรื่องแปดเปื้อนอยู่ตั้งมาก และมันก็ไม่ได้ชี้นำทุกคนในทางที่ผิด ฟังตลกของเราสองคนแล้ว ทุกคนก็เดินทางผิดกันหมด? ออกจากที่นี่แล้วไปฆ่าคนวางเพลิงขึ้นมา? พวกคุณประเมินเราสูงไปแล้ว!"

ผู้ชมหัวเราะลั่น "ฮ่าๆๆ!"

จางเย่ "พูดกันจริงๆ แล้ว ผมกับอาจารย์เหยา ถ้ามีความสามารถระดับนั้นจริงๆ พวกเราสองคนยังจะมาเล่นเซี่ยงเซิงกันทำอะไร?"

เหยาเจี้ยนไฉยิ้ม "ไม่มีความสามารถระดับนั้นจริงๆ"

ป้าบๆๆ!

เสียงปรบมือดังขึ้นอีกครั้ง!

ความกระหายของทุกคนถูกปลุกขึ้นมาแล้ว หากบอกว่า ‘ผมขอปฏิเสธสามต่ำช้า’ ของเมื่อวาน จางเย่ใช้รูปแบบการเสียดสี อย่างนั้นวันนี้ นับว่าเป็นการเสียดสีจริงๆ เป็นสองรูปแบบของการเสียดสีที่แตกต่างกัน อาจารย์จางเย่นั้นมีความสามารถในการด่าคนอย่างที่ทำให้ทุกคนได้เปิดหูเปิดตาทั้งด้วยระดับความสามารถและจินตนาการสร้างสรรค์!

เหล่าหัวหน้าหน่วยงานที่เกี่ยวข้องที่เข้าฟังด้วยในวันนี้สีหน้าทะมึน!

เหล่านักแสดงเซี่ยงเซิงทั้งหลายล้วนมีสีหน้าไม่น่ามอง ล้วนคิดไม่ถึงว่าภายใต้คำสั่งอันเข้มงวดของ SARFT ที่ประกาศคำเตือนออกมานั้น จางเย่กลับยังคงดื้อรั้นเดินไปตามทางของตน ถึงขั้นหันไปด่าพวกเขาต่ออีกด้วย! ในสายตาของพวกเขานั้น เรื่องนี้คาดไม่ถึงมาก่อนจริงๆ!

ไอ้คนแซ่จาง!

แกมันบ้าไปแล้ว!

กับหน่วยงานที่เข้ามารับผิดชอบยังกล้าด่า? แกไม่คิดจะคลุกคลีอยู่ในวงการบันเทิงนี้จริงๆ แล้วใช่ไหม!

วันนี้จางเย่กับเหยาเจี้ยนไฉทราบว่าจะเป็นการขึ้นเวทีแข่งขันเซี่ยงเซิงครั้งสุดท้ายของเวทีนี้ ดังนั้นจึงตัดใจไม่หลบไม่เลี่ยงไม่หลีกไม่หนีอีก การแข่งรอบนี้ จางเย่เพียงแต่พูดไปตามใจฉัน เขาคิดแต่ว่า ฉันแม่*จะไปสนใจทำไมว่าคุณเป็นใคร! ดังนั้น เขาจึงใช้ ‘รวมผลงานของกัวเต๋อกัง’ นำมุกหลายมุกของคุณกัวที่เคยเล่นไว้ออกมา อย่างเช่น ‘ผมต้องมีรสนิยม’ หรือไม่ก็ ‘วิเคราะห์สถานการณ์ห้าสิบปีของเซี่ยงเซิงถึงปัจจุบัน’ บลาๆๆ! ในเมื่อเป็นเวทีสุดท้าย ลูกพี่ก็จะด่าแม่*มันให้สะใจ!

*-*-*-*-*-*-*-*-*-*-*-*-*-*-*-*-*


[Go To Next Chapter]( ./95.md)