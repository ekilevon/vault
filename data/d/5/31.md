##บทที่ 431 : สงครามรอบใหม่!
ตอนเย็น

ข้างนอกอากาศหนาวนิดหน่อย

เมื่อครบกำหนดของวันนี้ ก่อนกลับบ้านจางเย่แวะซื้อขนมปังข้างนอก เพราะกลัวว่าจะถูกใครจำได้เขาจึงนำมากินในแท็กซี่ระหว่างทางแทน เขาลงรถหน้าห้างใกล้ๆ บ้านเพื่อซื้อโน้ตบุ๊ค หลังจากเจอรุ่นที่แพงที่สุดแล้ว ก็มายืนถือบิลรออยู่หน้าเค้าเตอร์ จางเย่ต้องการเปลี่ยนโน้ตบุ๊คโกโรโกโสพังๆ ของเขามานานแล้ว คอมพิวเตอร์เครื่องใหม่นี้มีราคาถึง 27,000 หยวน และเป็นรุ่นที่แพงที่สุดในร้านนี้ ยี่ห้อนี้เขาไม่รู้จักหรอก น่าจะมีเฉพาะในโลกนี้เท่านั้น อีกทั้งส่วนประกอบต่างๆ ก็ดูน่าจะเป็นประเภทไฮเอนด์ด้วย

มุ่งหน้ากลับบ้าน

ลองเครื่อง ลงโปรแกรม ตั้งค่าใหม่

ก่อนหน้านี้ชายหนุ่มคงไม่มีทางเข้าใจเรื่องต่างๆ เกี่ยวกับคอมพิวเตอร์อย่างนี้แน่ แต่หลังจากกิน ‘หนังสือสกิลระบบเครือข่ายคอมพิวเตอร์’ ไปสองร้อยเล่ม ในการรับมือต่อเรื่องพวกนี้จึงทำได้ง่ายดาย หลังจากปรับเปลี่ยนฟังก์ชั่นให้เหมาะแก่การใช้งานของเขาเรียบร้อยแล้ว เขาก็เข้าอินเทอร์เน็ตท่องเว็บไซต์ต่างๆ จนไปเจอเข้ากับโฆษณา ‘การประกวดละครตลกและละครพูดระดับประเทศ’ เข้า เขาจึงคลิกเข้าไปดูเพื่อเช็กความเร็วเครื่องก่อนจะปิดหน้าต่างลง เสร็จแล้วค่อยเข้าไปหาข่าวที่เวยป๋อต่อ รวมไปถึงเว็บอื่นๆ ด้วยเช่นกัน

บนเว็บ

เสียงก่นด่าดุเดือดสุดๆ!

"CCTV ถูกแฮก!"

"กระทรวงมหาดไทยก็โดน!"

"ดับไปตั้งครึ่งชั่วโมง! ใครทำฟะ!"

"ยังต้องถามอีกเหรอ? แน่นอนว่าต้องเป็นพวกไอ้เกานั่นไง! เฮ้ย พวกมันเริ่มแฮกอีกแล้ว! แม่*! ถึงกับกล้ามาด่าในเว็บไซต์รัฐบาลของพวกเราเชียวเหรอ? ไอ้พวกลูกหลานเด็กเปรตนี่แม่*!"

"CCTV มหาดไทย รวมถึงเว็บอื่นๆ อีกเป็นสิบก็ถูกแฮกเหมือนกัน นี่เป็นการตบหน้าพวกเราชัดๆ!"

"แล้วแฮกเกอร์ประเทศเรามัวทำอะไรอยู่? ไหงไม่แฮกกลับไปวะ! นั่งนิ่งดูดาย ทำบ้าไร!"

"พวกนั้นโดนสำนักกำกับอินเทอร์เน็ตจัดการไปแล้ว เห็นข่าวที่กรมตำรวจโพสต์เมื่อบ่ายไหม? เห็นว่าติดต่อกับหน่วยงานในท้องที่จนจับตัวแฮกเกอร์มาได้คนหนึ่ง เป็นนักศึกษาชาวเกาหลีของมหาวิทยาลัยในจีนแน่ะ!"

"แจ๋ว!"

"สำนักกำกับอินเทอร์เน็ตจงเจริญ!"

"จับได้แค่คนเดียว ดีตรงไหนหว่า?"

"ใช่ๆ ขนาดถูกโจมตีตั้งหลายรอบทำไมถึงไม่โจมตีกลับไปบ้าง? บ้าบอ!"

"หน้าที่ของสำนักกำกับอินเทอร์เน็ตมีแค่กำกับควบคุมความปลอดภัยทางข้อมูลข่าวสารเท่านั้น เขาจะไปโจมตีคนประเทศอิ่นกลับได้ไงล่ะ โอ๊ยยย แม่*ขัดใจฉิ* ขัดใจเว้ย!"

"ไอ้เกากำลังกลั่นแกล้งเราอยู่นะ!"

สถานการณ์กลับกลายเป็นร้อนระอุ ประชาชนคนจีนต่างไม่พอใจ สำหรับพวกเขาแล้ว ชัดเจนว่าต้องเป็นความผิดของอีอันอ๊กที่ผลักคนล้มแล้วไม่ยอมขอโทษ แถมยังกล้าแก้ต่างตัวเองด้วยเหตุผลปัญญาอ่อนหลังกลับไปเกาหลีอีก? แล้วยังกล้าเสนอหน้ากับคนในประเทศมาแฮกเว็บไซต์ของพวกเราอีก? หน้าไม่อายเลยเหรอไง! แน่นอนว่าทุกคนต่างชี้ไปที่อีอันอ๊กว่าเป็นตัวต้นเรื่อง กระทั่งคนกลุ่มเล็กๆ ที่เคยสนับสนุนอีอันอ๊กต่างตื่นตระหนกตกใจหลังจากเห็นว่าแฮกเกอร์เกาหลีดูหมิ่นพวกเขา บางคนถึงกับหันข้างมาด่าอีอันอ๊กแล้ว!

"พวกเราจะมัวอยู่เฉยๆ แบบนี้ไม่ได้นะ!"

"สู้กลับ! ต้องสู้กลับ!"

"ประเทศของพวกเราน่าจะมีแฮกเกอร์เก่งๆ ไม่น้อย จะมีเทพที่ไหนเป็นคนมานำได้ไหมนะ? ให้พวกเราสู้กลับไปมั่งสิ! ทักษะคอมฯ ฉันก็ไม่เลว น่าจะช่วยได้บ้าง!"

"ฉันเอาด้วย!"

"เอาฉันด้วย!"

"ลากฉันไป!"

"ถึงฉันจะช่วยอะไรไม่ได้มาก ก็จะพยายามไม่เป็นตัวถ่วงแล้วกัน!"

"อา มันเริ่มอีกแล้ว! มีอีกเว็บถูกแฮกแน่ะ!"

"ฟอรั่มท่องเที่ยวอันดับสามเปิดไม่ได้! สร้างปัญหากับเราไม่พอยังมาเด่าเราอีก!"

"เทียปาล่มเหมือนกัน พวกคุณไปดูสิ มีข้อความกำลังฟลัดด่าประเทศเราเต็มไปหมด! มีภาษาเกาหลีด้วย! พวกเจ้าของไอดีต่างถูกแฮก! ทำให้พวกเขาลบข้อความไม่ได้เลย!"

"ไม่ได้การณ์! เวยป๋อคุณน้านักแสดงตลกหญิงฉือซิ่วฟาง ก็ถูกไอ้เกาแฮกเหมือนกัน! โพสต์คำหยาบคายเต็มไปหมดเลย! แม่*เอ้ย! เกินไปแล้วนะ!"

หลังจากช่วงบ่ายอันเงียบสงบ สงครามพลันปะทุเดือดอีกระลอก!

พอเห็นเวยป๋อของฉือซิ่วฟางถูกแฮก จางเย่พลันมีสีหน้าเย็นยะเยือก เพราะแฮกเกอร์ที่มาแฮกแอคเค้าท์โพสต์—— : อีอันอ๊ก คุณเป็นพ่อของฉัน

หลังจากนั้นไม่กี่นาทีต่อมา ฉือซิ่วฟางถึงสามารถกู้แอคเค้าท์กลับมาได้และลบข้อความนั้นทันที เธอโพสต์ต่อ : เมื่อกี้แอคเค้าท์ฉันถูกแฮกนะ

หลังจากนั้น บรรดาดาราและบุคคลาสาธารณะที่มีเวยป๋อหรือเทียปาต่างถูกแฮกเหมือนกัน!

นักร้องหญิงจางเสีย : คนจีนเป็นลูกหลานของชาวเกาหลี!

นักร้องเมิ่งเซี่ย : พวกเราเป็นประเทศไร้การศึกษา!

คนดังเหล่านี้แต่ละคนล้วนมีผู้ติดตามเป็นแสนๆ บ้างถึงหลักล้าน ตอนที่คำเหล่านี้ถูกโพสต์ออกมา สังคมอินเทอร์เน็ตพลันแปรเปลี่ยนเป็นดุเดือด!

"เมิ่งเซี่ยพูดอะไรน่ะ? ทำเธอถึงด่าพวกเราอะ?"

"โง่รึเปล่ายะ! ไม่เห็นเหรอไงว่าแอคเค้าท์ถูกแฮกน่ะ!"

"เชี่*! ไอ้เกาพวกนี้เหิมเกริมไปแล้วนะ!"

"ทนไม่ไหวแล้วโว้ย! ทนพวกเชี่*นี่ไม่ไหวแล้วโว้ย!"

"นี่ไม่ตายไม่หยุดสินะ!"


…….


ณ ที่แห่งหนึ่ง

ในหน้าต่างแชท

59-V : อิงถูกจับไปแล้ว!

JIN : ฉันก็ได้ข่าวมาเหมือนกัน

POOP : พวกเราต้องล้างแค้น!

JIN : ประเด็นคือมียอดฝีมืออยู่ในสำนักงานตรวจสอบความมั่นคงไซเบอร์น่ะสิ ทั้ง 59-V และฉันเจาะผ่าน ‘FAN’ ไม่ได้เลย ถึงพวกนายจะเข้ามาช่วยก็ช่วยอะไรไม่ได้มากหรอก ทำตามแผนของฉันก็พอ แล้วก็อย่าไปแตะส่วนสำคัญๆ ของรัฐบาลเชียว รวมไปถึงเว็บที่อยู่ภายใต้สำนักงานตรวจสอบความมั่นคงไซเบอร์ด้วย เอาล่ะ กระจายตัวกันออกไปทำศึกสงครามของตัวเองได้! พุ่งเป้าไปที่การเอาชนะเว็บไซต์ขนาดเล็กและกลาง รวมถึงพวกแอคเค้าท์ดารา พวกเราจะค่อยๆ กัดเซาะไปทีละน้อยๆ พอเจาะเข้าไปและจบงานแล้วก็รีบออกมาซะ อย่ามั่วอืดอาดยืดยาด! ย้ำอีกครั้ง อย่ายืดเยื้อแล้วลบร่องรอยตัวเองด้วย! ได้ ‘FAN’ นั่นไม่ใช่คนธรรมดา ถ้าหลงเหลือหลักฐานแม้เพียงนิดเดียวล่ะก็คุณถูกพบแน่ อย่าลืมปกป้องตัวเองด้วย!

: ได้!

: โอเค!

: รับทราบ!

: จัดไป!

พวกเขาแพ้ศึกตอนเช้า แถมยังสูญเสียสมาชิกคนสำคัญไปอีก แน่น่อนว่า JIN และคนอื่นๆ ย่อมไม่นิ่งนอนใจ พวกเขารู้ว่าแฮกเกอร์ทั่วโลกต่างกำลังจับจ้องมาที่พวกเขาทุกย่างก้าว ดังนั้นพวกเขาต้องกู้หน้าของตัวเองกลับมาให้ได้ มองดูดีๆ แล้วพวกเขายังไม่ล้มเหลวเสียทีเดียว ถึงอย่างไรพวกเขาก็สามารถเจาะและเข้าไปชะงักเหล่าเว็บไซต์สำคัญต่างๆ ได้ตั้งแต่สิบถึงสามสิบนาที ซึ่งสร้างความวุ่นวายแก่คนจีนไม่น้อยเลย ถ้าไม่ใช่เพราะอิงถูกจับไป และที่ผ่านมาพวกเขาล้วนดูถูกทักษะความสามารถของคนจีนมาตลอดล่ะก็ ป่านนี้พวกเขาคงทำสำเร็จไปเรียบร้อยแล้ว! เนื่องจาก อิงเป็นผู้ต้องสงสัย ถึงแม้จะถูกส่งกลับไปเกาหลี ก็มีโอกาสสูงที่เขาจะถูกตัดสินโทษในคดีหนัก และอาจจะไม่ได้ออกจากคุกอีกตลอดกาล นี่ทำให้ JIN และคนอื่นๆ ต่างรู้สึกพ่ายแพ้ไปไม่น้อย พวกเขาจึงถอยทัพชั่วคราวมาวางแผนกลยุทธ์เพื่อต่อกรกับชาวจีนอีกครั้ง!

และกลยุทธ์ก็เป็นไปตามที่ว่านี้!

JIN ยอมรับว่า FAN นั้นเก่งมากทั้งการวางเหยื่อ จู่โจม หาช่องโหว่ และป้องกัน เขาไม่สามารถไปเทียบชั้นได้เลย แล้วพวกเขาจะทำอย่างไรได้? พวกเขาจะรับมือได้อย่างไรกัน? มีเพียงทางเดียวเท่านั้น นั่นคือการก่อจลาจลไปทั่ว! FAN อาจจะเก่งมาก แต่ FAN ก็ไม่มีทางแบ่งร่างตัวเองได้ใช่ไหมล่ะ? เพราะพวกเราจะไม่นั่งนิ่งๆ เท่านั้น เราจะเข้าตี หลบหนี เคลื่อนตัวและหาเป้าใหม่ตลอดเวลา คุณไม่มีทางรู้ว่าพวกเราจะไปไหนได้หรอก! ถึงแม้จะตามรอยพวกเราเจอ ถึงตอนนั้นพวกเราก็หายไปไกลแล้วแหละ อย่างพวกรหัสแอคเค้าท์ของดารา คุณคงไม่คิดมาก่อนว่าพวกเขาจะเป็นเป้าหมายของเราใช่ไหมล่ะ? ดังนั้นเราจะเข้าไปขโมย โพสต์ ล้างร่องรอย แล้วก็หนี จนกว่าคุณ ‘FAN’ จะสามารถทำนายได้ว่าเราจะไปไหนอีกบ้าง ฮ่าๆ จับพวกเราไม่ได้หรอก!

วิถีทางที่ไม่อาจทำลายได้!

จู่โจมอย่างมั่วซั่ว ใครหน้าไหนแม่*จะป้องกันได้!


……


แอคเค้าท์ของเหยาเจี้ยนไฉก็ถูกแฮก โพสต์ต่างๆ ล้วนเป็นการพูดขอโทษชาวเกาหลี

เว็บไซต์เว่ยหว่อก็ถูกแฮกเหมือนกัน วีดีโอต่างๆ ล้วนเล่นไม่ได้

โรงเรียนประถมชีหว่างทางภาคเหนือ ระบบเครือข่ายถูกไวรัสทำให้ข้อมูลการศึกษาและแผนการเรียนสูญหาย

สถานการณ์วุ่นวายอีกครั้ง!

รอบนี้ยังมีพวกคนดังต่างๆ อีกด้วย เรื่องแย่เริ่มหนักข้อกว่าตอนบ่าย ส่วนคนที่ไม่รู้ว่าเกิดอะไรขึ้นก็คิดแค่ว่าพวกดาราสมงสมองกลับไปหมดแล้วมั้งถึงได้โพสต์อะไรบ้าบออย่างนั้น ด่าตัวเองเนี่ยนะ? ประสาท!


…….


นี่เป็นสถานการณ์ฉุกเฉิน!

สำนักงานตรวจสอบความมั่นคงไซเบอร์ต้องทำงานล่วงเวลา มากกว่าครึ่งเป็นพนักงานที่ถูกเรียกตัวกลับหน่วยอย่างเร่งด่วน!

ศูนย์ป้องกันไวรัสคอมพิวเตอร์แห่งชาติได้ปล่อยการแจ้งเตือนด้วยเช่นกัน ตอนนี้มีไวรัสมากกว่าสามประเภทที่ลามไปทั่วประเทศในตอนนี้ แต่เนื่องจากบางไวรัสเคยถูกตรวจพบมาก่อน ดังนั้นแอนตี้ไวรัสบางตัวจึงเอาอยู่ แต่สำหรับคนที่ไม่มีโปรแกรมแล้ว พวกเขาต่างถูกไวรัสเล่นงานจนอ่วม ถึงแม้จะเสียหายไม่มากนักแต่ก็มีคอมพิวเตอร์หลายร้อยเครื่องที่โดนเล่นงานอยู่ดี!

สักที่ในสำนักงาน

ต่งจื้อเฉียงตบโต๊ะ "เริ่มด้วยการควบคุมการแพร่ระบาดของไวรัส!"

ฟ่านอิงอวิ๋นที่นั่งหน้าคอมพิวเตอร์ของตัวเองอยุ่ปรายตามอง "ไม่ต้องไปสนไวรัสหรอกน่า มันแค่ไวรัสเก่าๆ ที่ถูกแก้ไขได้แล้วเท่านั้นเอง ที่เราต้องทำตอนนี้คือกันไอ้พวกลูกหมานั่นออกจากระบบเครือข่ายของพวกเรา! ต้องแก้ไขไปที่ต้นตอ! พวกนั่นแหละคือปัญหา! ถ้าพวกเราไม่ไล่พวกนั้นออกไป พวกมันก็จะสร้างปัญหาอยู่เรื่อยๆ นั่นแหละ!"

ฟางเสียวสุ่ยพูดอย่างเหนื่อยล้า "ฉันเพิ่งกู้คืนได้ห้าเว็บ แต่เว็บไซต์ใหม่ๆ ที่ถูกแฮกก็โผล่ออกมาเรื่อยๆ งานในมือฉันเยอะเกินไปแล้วนะ!"

เหมิงอี้กัดฟันกรอดๆ "ฉันเพิ่งไปตรวจสอบคนที่แอคเค้าท์ถูกแฮก แต่มันไม่มีอะไรเลยแม้แต่น้อย พวกนั้นโผล่หน้ามาแวบเดียวเท่านั้น พอทำเรื่องที่อยากทำเสร็จก็หายหัวจ๋อม! พวกเราจะไปไล่พวกนั้นออกได้ยังไง?"

ต่งจื้อเฉียงถาม "เจ้าหน้าที่ฟ่าน คุณมีอะไรแนะนำไหม?"

ฟ่านอิงอวิ๋นเหลือบมองไปที่เขาแล้วพูด "ไม่มีใครรู้หรอกว่าจะรับมือกับอะไรพวกนี้อย่างไร พวกมันแค่โจมตีไปตามที่ต้องการ ที่เราทำได้อย่างเดียวคือตั้งรับเท่านั้น ทั้งชีวิตนี้พวกเราคงจับมันไม่ได้หรอก วิธีการเช่นนี้ทำให้พวกไอ้เกาไม่มีทางแพ้ได้ พวกมันวางแผนไว้หมดแล้ว สา*เล*เอ้ย!"

ถ้าพวกเขารู้ว่าพวกนั้นจะโจมตีไปที่ไหน อย่างน้อยแค่รู้ว่าเล็งใครไว้ล่ะก็ พวกเขาก็จะสามารถวางกับดักและรอซุ่มโจมตีได้ แถมยังติดตามรอย IP ได้อีกด้วย แต่คนพวกนี้จู่โจมแค่เว็บไซต์ที่ไม่ค่อยสำคัญนัก พวกมันแค่รออยู่ข้างนอก วางไวรัสและโทรจัน รวมไปถึงขโมยแอคเค้าท์ นอกเสียจากว่าสำนักกำกับอินเทอร์เน็ตจะวางเครือข่ายไปทั่วประเทศเพื่อดักจับแล้ว ก็เป็นไม่ได้เลยที่จะหาพวกนั้นเจอ อีกทั้งพวกเราก็มีกำลังพลไม่พอ!

"จริงๆ แล้วก็ไม่ไร้หนทางซะทีเดียวหรอก" ฟ่านอิงอวิ๋นมองไปที่ต่งจื้อเฉียง "คุณต่ง คุณต้องอนุมัติให้ฉันไปสร้างปัญหาในที่ๆ พวกมันจากมา ถ้าหลังบ้านไฟไหม้ ไอ้พวกลูกหลานเปรตนั่นต้องรีบแจ้นกลับไปดับไฟแน่นอน ในเมื่อพวกมันริอาจหาญกล้ามาจู่โจมพวกเรา พวกเราก็ควรจู่โจมกลับไป ด้วยสิ่งที่พวกนั้นมี หึ ไม่มีใครหยุดฉันได้แน่"

คำพูดของฟ่านอิงอวิ๋นไม่ทำให้คนอื่นสงสัยแม้แต่น้อย พวกเขารู้ดีกว่าเธอแกร่งกล้าและทักษะความสามารถสูงส่งกว่าพวกแฮกเกอร์ที่มาเจาะพวกเขาขนาดไหน!

ต่งจื้อเฉียงจ้องเขม็ง "พวกเราคือสำนักงานตรวจสอบความมั่นคงไซเบอร์ พวกเราคือตำรวจไซเบอร์!"

ฟ่านอิงอวิ๋นหัวเราะร้าย "กระต่ายตื่นตระหนกยังรู้จักกัดคน แล้วตำรวจล่ะทำไมจะไม่? ฉันไม่มีปัญหาอะไรหรอกนะ ยังไงก็เคยสร้างปัญหามาก่อนอยู่แล้ว"

ต่งจื้อเฉียงตอบปัด "ยังไงก็ไม่ได้! อย่าไปสร้างปัญหาอะไรอย่างนั้นอีก เจ้าหน้าที่ฟ่าน แค่จัดการเรื่องตอนนี้ก็พอ แฮกเกอร์พวกนี้สร้างเรื่องมาทั้งวันแล้ว พวกเขาคงไม่ลากเรื่องไปอีกหรอก เดี๋ยวก็เหนื่อยจนเลิกลากันไปเอง นอกซะจากว่าคนพวกนั้นไม่มีไรดีกว่านี้ทำแล้ว"

ฟ่านอิงอวิ๋นเหยียดยิ้ม "งั้นพวกเราจะรอให้พวกนั้นไม่มีไรทำแล้วล้มเลิกไปเองเหรอ?"

"ใช่" ต่งจื้อเฉียงตอบกลับ

ฟ่านอิงอวิ๋นมองไปที่เขา "ขนาดกระต่ายยังดีกว่าคุณ!"

กระต่าย!

ฉันเป็นหัวหน้าเธอนะ!

ต่งจื้อเฉียงเกือบเลือดขึ้นหน้า กล่าวต่อไปว่า "เจ้าหน้าฟ่าน ถึงประสบการณ์การเธอจะมากกว่าฉัน แถมอยู่ในแวดวงตำรวจมานานกว่า เธอก็น่าจะรู้กฎระเบียบดีกว่าฉันนะ ถึงเธอจะด่าฉันแค่ไหนก็ไร้ค่า พวกเราคือสำนำงานตรวจสอบความมั่นคงไซเบอร์ พวกเรามีความรับผิดชอบและภารกิจที่ต้องจัดการ!" พอพูดอย่างนั้นแล้วก็มองไปที่เพื่อนร่วมงานรอบๆ "ฉันรู้ว่าทุกคนกำลังโมโห แต่ฉันก็รู้หน้าที่เหมือนกัน บางครั้งพวกเราก็ต้องหดหัวบ้าง บางอย่างที่พวกแฮกเกอร์ทำได้ แต่พวกเราไม่สามารถ เพราะพวกนั้นอยู่นอกกฎหมาย แต่พวกเราคือผู้รักษากฎหมาย!" จนถึงตอนนี้ ต่งจื้อเฉียงอธิบายด้วยสีหน้าแห่งความชอบธรรมเต็มเปี่ยม

ฟางเสียวสุ่ยและคนอื่นๆ ล้วนพยักหน้า

ฟ่านอิงอวิ๋นขัดจังหวะ "ก็ได้คุณต่ง แต่จะมัวพูดอะไรไร้สาระไปทำไมล่ะ?" นิ้วมือของเธอยังคงรัวคีย์บอร์ดอย่างเร่งร้อน ก่อนจะหยุดทันกึกแล้วมองไปที่หน้าจอพลางใช้อีกมือหนึ่งเขียนไปที่สมุดพกของตัวเองแล้วฉีกหน้านั้นออกมา เธอกลับหลังหันแล้วพูดว่า "ได้คนหนึ่ง"

เอ๋?

จับคนได้?

ไม่ได้กำลังคุยกันอยู่เหรอ? นี่คนถึงกับคุยไปทำงานไปได้ด้วย?

จิตใจของต่งจื้อเฉียงพลันสับสน "เป็นหัวหน้าหรือเปล่า?"

"ฝันเฟื่องน่า" ฟ่านอิงอวิ๋นว่า "แค่ลิ่วล้อคนหนึ่ง ทักษะต่ำกว่าคุณอีก ทักษะด้อยมากๆ อย่างนี้น่าจะแค่อยากมาร่วมวงสนุกน่ะ น่าเศร้าที่มาเจอฉัน"

ต่งจื้อเฉียงคิดกับตัวเอง ถ้าจะพูดถึงตัวแฮกเกอร์ก็พูดไปสิ จะลากฉันเข้าไปด้วยทำไมเนี่ย! ใครกันทักษะด้อย? ความเชี่ยวชาญของฉันอยู่ที่นิติคอมพิวเตอร์ ไม่ใช่เทคโนโลยีเครือข่ายสักหน่อย! คิดว่าทุกคนจะเก่งเป็นบ้าเป็นหลังขนาดรู้ทุกอย่างเหมือนเธอเหรอไง! เขาเหลือบไปมองเศษกระดาษในมือก่อนจะส่งให้คนนำข้อมูลไปให้ฝ่ายจัดการ การจับกุมคนทางเบื้องสูงจะจัดการเอง รวมไปถึงการสืบสวนสอบสวนด้วย เนื่องด้วย IP มาจากต่างประเทศ ซึ่งต้องจัดการดำเนินเอกสารเพื่อทำการจับกุมเสียก่อน งานเหล่านี้อยู่นอกเหนือหน้าที่ของแผนกหนึ่ง

สงครามเริ่มต้นด้วยเจ้าหน้าที่จากสำนักงานตรวจสอบความมั่นคงไซเบอร์และแฮกเกอร์ชาวเกาหลี!
แม้ไม่อาจมองเห็นหมอกควันปืน แต่ประกายแสงดาบวาบแปลบปลาบ!

ตอนเริ่มต้น แฮกเกอร์ชาวเกาหลีเหล่านี้โจมตีแบบไม่ทันตั้งตัว พวกเขาต่างมีจุดหมายตรงที่สำนักงานตรวจสอบความมั่นคงไซเบอร์ แต่เมื่อเวลาผ่านไป หลายคงต้องกลับมาที่สำนักงาน เพื่อทำงานจนแทบเต็มอัตรา ด้วยการสนับสนุนจากคนของศูนย์ป้องกันไวรัสคอมพิวเตอร์แห่งชาติ รวมไปถึงผู้เชี่ยวชาญจากบริษัทรักษาความปลอดภัยระบบเครือข่าย พวกเขาจึงไม่ทำได้แค่เพียงตั้งรับอย่างเดียวแล้ว!

แต่ปัญหาอยู่ที่ว่า ถึงแม้คนจีนจะเพิ่มจำนวนกำลังพลขึ้นมาได้ แต่แฮกเกอร์เกาหลีก็เพิ่มจำนวนขึ้นเหมือนกัน เหล่าแฮกเกอร์จำนวนมากที่นั่งมองดูไฟสงครามในตอนแรก ได้เข้ามาร่วมวงในสนามรบกันแล้ว!

นี่คือสงคราม!




*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./32.md)