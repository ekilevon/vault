##บทที่ 500 : ตามจีบเจ๊อู๋!

ตอนบ่าย

อากาศบนถนนค่อนข้างหนาว ในบรรยากาศเริ่มมีกลิ่นอายของฤดูใบไม้ผลิ

จางเย่กับเหยาเจี้ยนไฉเดินออกมาจากห้องส่งของ CCTV 11 แล้ว พวกเขากำลังเดินทอดน่องอยู่บนลานกว้าง อารมณ์ดีแจ่มใสกันสุดๆ

ภายหลัง มีคนเดินตามกันออกมาด้วย

ผู้แข่งขันคนหนึ่งกล่าว "ซวยชิบหา*!"

นักแสดงหน้าใหม่ "ทำไมถึงได้วุ่นวายถึงขั้นนี้กันนะ?"

ด้านนอก บนลานกว้างมีผู้เข้าแข่งขันคนหนึ่งที่ตกรอบสองกำลังยืนสูบบุหรี่ อดสงสัยสุดๆ ไม่ได้ ถามว่า "เฮ้ย ตาหวัง ตาซุน อาจารย์เฉิน พวกคุณทำไมออกมากันแล้วล่ะ? พวกคุณเข้ารอบไม่ใช่เหรอ? หรือว่าแสดงเสร็จไว? แล้วทำไมออกมาพร้อมกันหมดล่ะ?"

คนหนึ่งกล่าว "เฮ้อ อย่าพูดเลย"

นักแสดงวัยกลางคนกล่าว "พวกนายยังไม่รู้เรื่องสินะ? ถูกระงับการถ่ายทอดสดน่ะ ระงับการแข่งขัน ระงับทั้งหมดเลย SARFT สั่งระงับการแข่งในปีนี้อย่างเด็ดขาดทันที!"

เหล่าผู้เข้าแข่งขันที่ตกรอบก่อนหน้าอึ้งงัน "อะไรนะ? เป็นไปได้ยังไง!"

นักแสดงวัยกลางคนแทบจะร้องไห้ "เพราะไอ้จางเย่เหยาเจี้ยนไฉสองคนนั่นมาก่อเรื่องวุ่นวาย! แล้ว CCTV 11 ก็ทำผิดซำแล้วซ้ำเล่า ฉายภาพพวกนั้นผิดแล้วผิดอีก เบื้องบนโมโหจนทนไม่ไหว ต้องลงมืออย่างเด็ดขาด! เดิมทีมุ่งเป้าไปที่พวกจางเย่เท่านั้น สุดท้ายลูกหลงดันกระเด็นใส่พวกเราไปด้วย นี่เป็นการตบหน้า CCTV กับวงการเซี่ยงเซิงอย่างแรง ฉันว่านะ ไอ้จางเย่นั่นมันต้องเป็นดาวไม้กวาดจุติแหงๆ ใครยุ่งคนนั้นซวย พวกเด็กๆ เตรียมการแข่งขันมาตั้งนาน คราวนี้เป็นไงล่ะ จบสิ้นกันเรียบ!"

เหล่านักแสดงกำลังหดหู่ ทันใดนั้นก็เห็นพวกจางเย่สองคนตรงหน้า ทุกคนพลันหน้าเปลี่ยนสี ต่างรีบแยกย้ายออกจากลานกว้างไปเพื่อหลบหนีเทพโรคห่าองค์นี้ พวกเขาบางคนเคยออกมาต่อต้านจางเย่ บางคนถึงขั้นทำหนังสือประณาม ร่วมกันก่อความวุ่นวายกับคนในวงการเซี่ยงเซิง ทว่าตอนนี้ พวกเขากลับไม่มีสีหน้าหยิ่งผยองแบบตอนแรกอีก เมื่อสิ่งที่ได้รับมาคือรสชาติแห่งความพ่ายแพ้ คราวนี้ที่ออกมาประณามจางเย่กับเหยาเจี้ยนไฉ พวกเขาก็แพ้ราบคาบ!

ไม่ได้ผลประโยชน์!

ไม่มีชื่อเสียง!

ยังหาเรื่องใส่ตัวอีก? คิดว่านี้มันเรื่องแบบไหนละฟะ!

หลังจากนั้น บรรดาผู้คนในวงการเซี่ยงเซิง ศิลปินฉู่อี้ และคนในสมาคม ก็ทยอยออกมาตามๆ กัน แต่ละคนหน้าเคร่งเครียด แข่งทุกปีพวกเขาเป็นทั้งผู้จัดงานและสปอนเซอร์ คราวนี้ถูกสั่งระงับ นับว่ามีผลสะท้อนกลับต่อวงการเซี่ยงเซิงฉู่อี้อย่างใหญ่หลวง!

"เกินไปแล้ว!"

"ไอ้คนแซ่จางนั่น!"

"ไอ้นักเลงเหม็นเน่า!"

นักแสดงเซี่ยงเซิงนับไม่ถ้วนกำลังด่าจางเย่
นับแต่นี้ จางเย่กับวงการเซี่ยงเซิงฉู่อี้นับว่าแยกทางกันเดิน!

……

บนถนน

จางเย่ขับรถ มือที่วางบนพวกมาลัยกำลังเคาะเข้าจังหวะกับเหล่าเหยา เหยาเจี้ยนไฉนั่งอยู่เบาะข้างคนขับ ครวญงิ้วปักกิ่งอือๆ อาๆ ท่าทางสุดแสนสบายใจ

สุดท้ายจางเย่ก็หลุดหัวเราะ ถามอย่างอารมณ์ดี "กลับบ้าน?"

เหยาเจี้ยนไฉหยุดร้อง "กลับบ้านสิ หลายวันนี้เหนื่อยมากแล้ว ขอหลับให้เต็มตื่นเถอะ"

"งั้นผมไปส่งคุณก่อนแล้วกัน" จางเย่ถามต่อ "พรุ่งนี้คุณจะทำอะไรต่อ?"

เหยาเจี้ยนไฉเหยียดแขนบิดขี้เกียจ "จะไปทำอะไรได้ล่ะ คำสั่งแบนยังอยู่ เซี่ยงเซิงก็ไม่ได้เล่น คราวนี้ไม่มีอะไรทำแล้วจริงๆ คงอยู่บ้านพักผ่อนเถอะ สะสมพลังงานไว้ อยู่กับพี่สะใภ้นายสักหน่อย เมื่อก่อนเอาแต่บ่นว่าวันๆ ฉันเอาแต่ถ่ายหนังไม่ยอมอยู่บ้าน คราวนี้เธออยากจะไล่ฉันไปถ่ายหนังก็ถ่ายไม่ได้แล้ว"

จางเย่ "แบบนี้ก็ไม่เลว"

เหล่าเหยายังคงมองโลกในแง่ดี อาจเป็นเพราะเขารู้สึกว่าเพิ่งได้พูดเซี่ยงเซิงอย่างจุใจ ยิ่งไปกว่านั้น เมื่อการแข่งขันถูกสั่งหยุด ชื่อเสียงของวงการก็ร่วงดิ่งไปด้วย ดูสิมีแต่เรื่องน่ายินดีที่สุด ทั้งหมดนี้เกิดขึ้นเพราะเขากับจางเย่แท้ๆ "เพราะโชคของน้องชาย ในที่สุดพี่ชายก็ได้เลื่อนขั้นระดับอีกแล้ว เล่นละครมาสิบยี่สิบเรื่อง เล่นหนังอีกหกเจ็ดเรื่อง ยังไม่ทำให้ชื่อเสียงทะยานได้อย่างวันนี้ ฉันว่าหลังพักผ่อนเพียงพอ คงออกไปโชว์ตัวได้บ้าง คนในบริษัทบอกไว้ว่าฉันพอจะไปงานตัดริบบิ้น งานแต่ง งานอะไรได้บ้างน่ะ พวกเขาให้ราคาสูงทีเดียว คิดว่ายังไง? สนใจไหม? ถ้าสนใจพวกเรารับงานโชว์ตัวได้ คงได้ค่าตัวเยอะทีเดียว ทำด้วยกันไหม?"

จางเย่โบกมือปัด "ผมไม่รับงานโชว์ตัว"

"จริงเหรอเนี่ย?" เหยาเจี้ยนไฉถามอย่างแปลกใจ

จางเย่หัวเราะฮ่าๆ กล่าวว่า "จะไปหลอกทำไมล่ะครับ ผมไม่มีผู้จัดการส่วนตัวด้วยซ้ำไป"

เหยาเจี้ยนไฉหัวเราะ "ตอนที่ได้ยินคนในวงการบอกว่านายไม่รับงานโชว์ตัว คิดว่าเป็นเพราะพวกเขาติดต่อไม่ได้ซะอีก ตอนแรกก็ไม่ได้คิดอะไรหรอก ไม่คิดด้วยซ้ำไปว่าจะเป็นอย่างนี้จริงๆ ลูกพี่ไม่ได้มีเป้าหมายสูงส่งอย่างนายนะ เพียงแค่อยากได้เงินหาเลี้ยงครอบครัวเท่านั้นเอง" เหยาเจี้ยนไฉสายตาจับจ้องที่สาวสวยขาเรียวหน้าร้านกาแฟอยู่นานจนพ้นไป ก่อนจะหันหน้ากลับมา "จะเอายังไงต่อ?"

จางเย่ได้แต่กล่าว "ไม่รู้สิ นอนแช่อยู่บ้านมั้ง"

เรื่องเซี่ยงเซิงนี้ จางเย่ลากเหยาเจี้ยนไฉเข้ามาร่วมก่อเรื่องใหญ่โต แม้จะไม่ได้เป็นแชมป์ แต่ก็ไปได้ไกลยิ่งกว่าที่จางเย่หวังไว้ ส่วนที่ว่าต่อจากนี้จะทำอย่างไรต่อ จางเย่ยังไม่ตัดสินใจ เขายังต้องคิดหาทางหลุดจากการแบนนี้ได้อย่างไรก่อน มันทำให้เขาไม่มีหนทางก้าวหน้าในวงการบันเทิงได้เลย ในเมื่อลูกเต๋าลดระดับความยากห้าเท่านี้ยังคงมีผลอยู่อีกสามวันครึ่ง เขาควรใช้เวลาที่มีจำกัดนี้หาทางปลดแบนให้ได้ ไม่อย่างนั้นหากสิ้นผลนี้แล้ว จะหาทางกลับมาย่อมเป็นไปได้ยาก

……

หลังส่งเหยาเจี้ยนไฉที่หน้าหมู่บ้านแล้ว จางเย่หมุนพวงมาขับ ขับรถกลับไปอย่างไร้จุดหมาย เขาคิดไม่ออกว่าจะไปไหนดี ได้แต่ขับวนเล่นรอบเมือง

ใช่แล้ว ลืมโทรศัพท์มือถือซะสนิท

พอเปิดเครื่อง โทรศัพท์ก็ดังไม่ขาดสาย

……

"ลูก"

"แม่"

"ทำไมโดนสั่งระงับการแข่งล่ะ?"

"เหอๆ ผมก็ไม่รู้สิ"

"ระงับไปก็ดี เธอไมขึ้นเวที พวกมันก็ไม่ต้องขึ้น!"

……

"จางน้อย"

"อ๊ะ หัวหน้า"

"เธอนี่มันสามารถจริงๆ นะ ปล่อยให้เข้าไปร่วมงานแข่ง เธอก็เข้าไปก่อเรื่องในนั้นจนได้ เธอจะมีชีวิตสงบๆ บ้างไม่ได้รึไงน่ะ เหอๆ"

"ไม่ใช่ผมหาเรื่องพวกนั้นนะ ผมเป็นคนยังไงคุณก็ไม่ใช่ไม่รู้ แต่ไหนแต่ไรผมก็ไม่เคยไปหาเรื่องใคร"

"เหอๆ เธอนี่มันจริงๆ เลยนะ!"

……

"จางเย่"

"เหล่าเถียน นายไปห้องส่งด้วยนี่ใช่ไหม? ฉันเห็นนายนะ"

"เหอะ ตาไวใช้ได้นะ ฉันดูหมดแล้ว เซี่ยงเซิงนายมันเทพเกินไป แค่ฟังก็ทำเอาฉันพลุ่งพล่าน ฮ่าๆๆ! นายนี่มันสุดยอดจริงๆ! พวกคนในวงการเซี่ยงเซิงโดนนายด่าติดๆ กันสองวันจนร้องไห้ไปแล้วล่ะมั้ง ถึงขนาดการแข่งประจำปีถูกยกเลิก ชื่อเสียงของคนในวงการตกชั้นกันหมด พวกนั้นคราวนี้ขาดทุนยับ! ปากนายนี่มันร้ายกาจที่สุดในวงการจริงๆ แค่ด่าก็ฆ่าคนได้ แล้วยังใช้ปากชุบชีวิตคนกลับมาได้ ฉันล่ะสงสัยว่าพวกนั้นจะกล้าดูแคลนนายอีกไหม"

……

เพื่อนฝูงโทรหาไม่ขาดสาย

บ้างส่งข้อความมาแสดงความยินดี ยินดีที่จางเย่แม้ติดแบนอยู่ก็ยังเลื่อนระดับได้ ทั้งยังสามารถล่มการแข่งขันเซี่ยงเซิงนี้ได้ บลาๆๆ

จางเย่ตอบกลับไป ใช้เวลาอยู่นานพอสมควร

ไม่นานนักก็เหลือเพียงข้อความเดียว ไม่ได้มาจาก SMS แต่เป็นแอพลิเคชั่นสนทนา เขามุ่งความสนใจไปยังข้อความของ ‘สุ่ยเหลียนเยว่’ หรือตัวจริงคือรองอธิการบดีมหาวิทยาลัยปักกิ่งอู๋เจ๋อชิง จะว่าไปเขาก็ไม่ได้เล่นแชทมานานเลยแฮะ

สุ่ยเหลียนเยว่ : ก่อเรื่องใหญ่เลยนะ

จางเย่ตอบกลับ : ผมก็แค่พูดไปงั้นเอง

ผ่านไปหลายวินาที ติ๊ดๆ อีกฝ่ายตอบกลับมา : ขนาดพูดไปงั้นก็ยังทำให้รายการที่ถ่ายทอดไปทั่วประเทศต้องหยุดการถ่ายทอดสดเป็นครั้งแรกเนี่ยนะ?

จางเย่จอดรถข้างทาง พิมพ์กลับไปว่า : ช่วยไม่ได้นี่นา พวกนั้นอยากปีนขึ้นบนหัวผมเองทำไม แถมหาทางแบนผมอีก ผมก็ได้แต่หาทางรอดน่ะสิ ไปทางไหนได้ก็ทางนั้นแหละ

สุ่ยเหลียนเยว่ : เล่นได้ดีมาก ฉันฟังแล้ว ดูไม่ออกเลยว่านายยังเล่นเซี่ยงเซิงเป็นด้วย

จางเย่ : มันก็ไม่มีความหมายอะไรแล้วแหละ ไม่มีการแข่งขันแล้ว ผมก็ได้แต่นอนเล่นอยู่บ้าน เจ๊ อ้อนหน่อยสิ

สุ่ยเหลียนเยว่ : เหอๆ อ้อนอะไร?

จางเย่ : แค่กๆ ขอรูปหน่อยได้ไหมอ่ะ?

สุ่ยเหลียนเยว่ : หืม รูปอะไรล่ะ?

จางเย่กระพริบตาปริบ จะพูดอะไรชัดๆ ก็ไม่เหมาะ ได้แต่พิมพ์ไปว่า : อะไรก็ได้ ตามสบายเลย

ปกติอยู่ต่อหน้าอู๋เจ๋อชิง เจอตัวเป็นๆ จางเย่ไม่มีความกล้าจะทำอะไรขนาดนี้ เจ้าหน้าที่รัฐมีบารมีเกินไป แต่ถ้าคุยกับสุ่ยเหลียนเยว่ในแชทแล้ว จางเย่สบายๆ กว่ากันมาก แน่นอน ถ้าเจอหน้ากันอีก จางเย่เองแม้จะขวัญกล้าขนาดไหนก็ไม่กล้าไปกว่านี้หรอก

อีกฝ่ายไม่มีความเคลื่อนไหว

ผ่านไปครึ่งนาที หน้าจอสนทนาจึงดังขึ้นอีก

จางเย่รีบเปิดข้อความที่ส่งเข้ามาทันที เห็นภาพที่กำลังส่ง เมื่อดาวน์โหลดเสร็จสิ้น เขาก็กดเปิดทันที เป็นภาพมุมกว้างถ่ายจากหัวไหล่มนมาด้านล่าง ส่องลอดลึกลงไปตามคอเสื้อไหมพรมสีกาแฟตัวหลวมกว้าง คอเสื้อเผยให้เห็นร่องอกเล็กน้อย พร้อมกับผิวสีขาวตรงทรวงอก เป็นที่ตื่นตาตื่นใจจริงๆ!

หากให้จางเย่วิจารณ์หน้าอกของอู๋เจ๋อชิงได้ในสามประโยค อย่างนั้นก็ควรจะเป็น :
ใหญ่!

ใหญ่โคตร!

ใหญ่โคตรโคตร!

ถึงจะไม่ใช่ครั้งแรกที่ได้เห็นภาพของอู๋เจ๋อชิง ที่จริงเขาก็เคยเห็นของแท้ที่เป็นเนื้อเนียนสดๆ แล้ว แต่ให้เห็นอีกครั้ง จางเย่ก็ยังคงคล้ายได้เห็นนางฟ้าลงมาโปรด ลูกพี่ไม่เคยเห็นอะไรใหญ่ขนาดนี้มาก่อนจริงๆ อืมมม แถมยังขาวจั๊วะสุดๆ ในสายตาของจางเย่แล้วช่างชวนให้ใจสั่นสะท้าน!

ในภาพยังเห็นขาซ้ายของผู้หญิงสวมรองเท้าแตะ ด้านหน้ามีเงารางๆ ของเขียงแผ่นหนึ่ง มีดหั่นผัก กับกระดูกหมูและเห็ดที่หั่นไว้เรียบร้อยสวยงาม

จางเย่กลืนน้ำลายอึก พิมพ์ตอบ : สวย!

สุ่ยเหลียนเยว่ส่งหน้ายิ้มกลับมา : ขอบคุณ

จางเย่ : ทำกับข้าวเหรอครับ? อยู่บ้าน?

สุ่ยเหลียนเยว่ : อื้อ ใกล้เวลากินข้าวแล้วนี่ กินรึยัง?

จางเย่ : ยังเลย ผมเพิ่งออกจากสถานีเอง

สุ่ยเหลียนเยว่ : งั้นก็พอดีเลย มากินสิ ฉันกินคนเดียวก็ไม่อร่อย

จางเย่อุทาน : จะดีเหรอครับ?

สุ่ยเหลียนเยว่ : เหอๆ กับเจ๊แล้วยังจะมาเกรงใจอะไรกัน

จางเย่รีบตอบทันควัน : อย่างนั้นผมเคารพไม่สู้ฟังคำสั่ง จะรีบไปครับ!

สุ่ยเหลียนเยว่ : อืม ไม่ต้องรีบล่ะ

วางโทรศัพท์มือถือลง จางเย่ก็สูดลมหายใจลึกๆ สองเฮือกใหญ่ หันมองภาพที่เธอส่งมาให้อีกครั้ง ธนูนับว่าขึ้นพาดสายไว้แล้ว จนแทบอดทนรอไม่ไหว เขารีบออกรถพุ่งไปทางเถาหรานถิง

ปกติเวลานี้มักมีรถติดเล็กน้อย อีกทั้งเขตในเมืองมีไฟแดงค่อนข้างมาก แต่อาจเพราะลูกเต๋าลดระดับความยาก ระหว่างทางนั้นจางเย่ไม่เจอรถติด ไม่เพียงแต่ไม่ติดเท่านั้น เส้นทางไปถึงประตูตะวันออกของสวนสาธารณะเถาหรานถิงที่ปกติมีไฟแดงสิบห้าสิบหกจุด ต่างก็เป็นไฟเขียวจนหมด!

ไร้ข้อติดขัด!

ลูกเต๋าลดระดับช่างยอดเยี่ยม!

ตอนที่รถมาถึงนั้น จางเย่ก็คิดออกเรื่องหนึ่ง คำสั่งแบนจะแก้อย่างไรเขาไม่รู้ ทั้งไม่สามารถบังคับควบคุมได้ แต่ลูกเต๋าปรับระดับความยากยังเหลือเวลาอีกสามวันครึ่ง ในช่วงเวลาที่จางเย่ไร้เทียมทานตลอดสามวันครึ่งนี้ เขาอาจจะสามารถทำเรื่องอะไรบางอย่างที่เมื่อก่อนแม้แต่คิดยังไม่กล้าคิดได้ อย่างเช่น...จีบเจ๊อู๋!?

*-*-*-*-*-*-*-*-*-*-*-*-*-*-*-*-*-

จบภาค 5
ติดตามภาค 6 ได้ในวันที่ 13 สิงหาคม 2561ค่ะ

