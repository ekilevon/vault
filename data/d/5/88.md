##บทที่ 488 : นี่แหละคือเซี่ยงเซิง!
เริ่มมาก็เหน็บแนม!

ออกมาก็ด่าคน!

ยิ่งไปกว่านั้น เกริ่นเปรยอะไรสักนิดก็ไม่มี นิสัยอันธพาลอันเป็นข้อเสียใหญ่ของจางเย่เวลานี้เปิดเผยออกมาให้ทุกคนได้เห็นอย่างชัดแจ้งที่สุด!

ทั้งในห้องส่งก็ดี นอกห้องส่งก็ดี ผู้ชมทั้งหลายล้วนตื่นตัวเหมือนได้อัพยากันขึ้นมา แต่ละคนจับจ้องอย่างคาดหวังสุดๆ นี่เพิ่งแค่เริ่มต้น ก็ทำให้คนต้องตระหนกระคนยอมรับนับถือ พวกเขามีความรู้สึกว่า ด้วยนิสัยเหม็นเน่าของจางเย่เช่นนี้ ที่เขาจะพูดต่อไปต้องยิ่งตอกหน้าหนักกว่านี้แน่ บรรดาผู้ชมที่นั่งเฝ้าหน้าจอช่อง 11 อยู่ทางอินเทอร์เน็ตที่บ้านเรียกหาเหล่าเพื่อนฝูงกันทันที คนมามุงการถ่ายทอดสดยิ่งมายิ่งมาก ต่างกระตือรือร้นตื่นเต้นกันสุดๆ!

"รีบมาดูเร็ว!"

"เหล่าฉาง เข้าเน็ตเร็ว!"

"จางจอมหักหน้าออกมาในยุทธภพอีกครั้งแล้ว!"

"หน้าเว็บหลักของ CCTV 11 ถ่ายทอดสด! รีบดูสิ!"

"เรื่องที่เมื่อวานมีกลุ่มคนออกมาทำการต่อต้านพวกเขา จางเย่กับเหยาเจี้ยนไฉโต้กลับแล้วนะ!"

"อ่าฮ้า ศิษย์ทั้งสองคนของถังต้าจางที่เริ่มเสียดสีจางเย่ก่อนได้เลือดเปื้อนพื้นก็งานนี้! ด่าเลย! ฉันน่ะรู้สึกเลยว่า ‘ผมขอปฏิเสธสามต่ำช้า’ ต้องเป็นผลงานชั้นเทพแน่ๆ!"

……

บนเวที

จางเย่หลังปล่อยมุกแล้วก็หันมองเหยาเจี้ยนไฉกล่าว "ผมน่ะชอบวงการวิชาชีพนี้จริงๆ นะ ทำได้ดี ทำเพื่อประชาชน ทำให้ทุกคนได้หัวเราะ"

เหยาเจี้ยนไฉพยักหน้า "ก็ควรจะเป็นแบบนั้น"

จางเย่กล่าว "ทำไมคนเขาชอบเซี่ยงเซิงกันนะ?"

"เพราะอะไรนะ?" เหยาเจี้ยนไฉถาม

จางเย่กล่าว "นั่นเพราะเซี่ยงเซิงเป็นศิลปะของมวลชนตั้งแต่แรกไง"

เหยาเจี้ยนไฉ "เพราะอย่างนั้นเอง"

จางเย่กล่าว "ยกย่องชมเชยคนธรรมดา"

เหยาเจี้ยนไฉ "อืม"

จางเย่กระพริบตาปริบแล้วกล่าว "เพราะงั้นผมถึงหวังให้พวกคุณ เริ่มสงครามระหว่างแก๊ง(群殴)"

ผู้ฟังหัวเราะลั่น!

เหยาเจี้ยนไฉแค่นเสียง "สงความระหว่างแก๊ง? พวกเราต่อยตีกันในแก๊ง?"

จางเย่แก้ตัว "ไม่ใช่ๆ ผมหมายถึงว่า ไม่ได้ให้พวกคุณออกมาสรรเสริญ(讴歌)ทีละคน พวกคุณทั้งกลุ่ม(群)ออกมาเล่นเซี่ยงเซิงร่วมสรรเสริญคน(讴)!"

(群殴- ฉุนโอว - การต่อยตีกันระหว่างแก๊งนักเลง)

(讴歌 - โอวเกอ - ยกย่องสรรเสริญ)

(群 - ฉุน - กลุ่มคน)

(讴 - โอว - สรรเสริญ)

เหยาเจี้ยนไฉท่าทางมึนงง "ออกมาสรรเสริญด้วยกันทั้งกลุ่ม? ทำไมฟังดูประหลาดๆ หว่า?"

มุกนี้โจมตีใส่เหล่านักแสดงเซี่ยงเซิงอีกรอบ เหล่าผู้ชมฟังจนขำไม่หยุด มีคนระเบิดเสียงหัวเราะ มีคนตะโกน ‘อี๋’ ออกมา!

จางเย่กล่าว "ยังไงก็แล้วแต่ ผมก็ชอบเซี่ยงเซิงมากอยู่ดี"

เหยาเจี้ยนไฉ "ชอบก็ดี"

จางเย่หัวเราะ "เป็นเหมือนบทกวีของมวลชน"

เหยาเจี้ยนไฉสงสัย "ทำไมกลายเป็นบทกวีไปแล้ว?"

จางเย่รับคำ "ปกติผมก็ชอบเขียนกลอนไงครับ"

เหยาเจี้ยนไฉทักอย่างสนใจ "มีงานชิ้นใหม่ไหม?"

"ยังไม่ดีนักนะครับ" จางเย่ถ่อมตน

เหยาเจี้ยนไฉ "ฮ่าๆ ลองพูดมาก่อนสิ พวกเราจะฟัง"

จางเย่กล่าว "ได้ งั้นทุกคนช่วยแก้ไขด้วยครับ"

เหยาเจี้ยนไฉพยักหน้า "พวกเราจะช่วยวิจารณ์"

จางเย่กระแอมปรับเสียง ก่อนกล่าวเสียงทุ้มด้วยน้ำเสียงอันคล้ายทุ่มเทอารมณ์ความรู้สึกลงไป "ฟ้าเหนือเซวียนอู่ สดใสไร้เมฆหมอก ชาวทงโจวล้วนชมชื่น" เขาโบกมือด้วยอารมณ์ความรู้สึกกล่าวต่ออีกว่า "แหงนมองเฟิงไถตะโกนไกล..." เขาทำเสียงสูงร้องว่า "ผมรักคุณ...ไห่เตี้ยน!"

เซวียนอู่ ทงโจว เฟิงไถ ไห่เตี้ยน เป็นชื่อเขตในเมืองหลวง กลอนบทนี้เมื่อผ่านปากจางเย่ออกมา เหล่าผู้ฟังต้องหัวเราะจนตัวโยน!

"ฮ่าๆๆ!"

"ไอ้หยา"

"มองไปทางเฟิงไถแล้วตะโกนไห่เตี้ยนทำไมน่ะ!"

เหยาเจี้ยนไฉก็จนปัญญา "กลอนอะไรน่ะ?"

จางเย่อุทานคำหนึ่ง "เอ๋ คุณฟังไม่ออกเหรอว่ามีความหมายลึกล้ำน่ะ?"

เหยาเจี้ยนไฉ "ไม่เห็นรู้ มีอะไรลึกล้ำ?"

จางเย่พูดอย่างจริงจัง "กลอนบทนี้ถึงจะเขียนได้ไม่ใหญ่โต แต่มีความหมายลึกล้ำ ความจริงแล้วพูดถึงความรักใคร่กลมเกลียวของคนเมืองหลวง หมายถึงมิตรภาพแน่นแฟ้นระหว่างเขตพื้นที่!"

เหล่าผู้ฟังแล้วหัวเราะลั่น!

เหยาเจี้ยนไฉส่ายหน้า "ฟังไม่ออก"

จางเย่กล่าวอย่างจริงจังอีก "ต้อนรับการแข่งขันกีฬานานาชาติ"

เหยาเจี้ยนไฉกล่าวเสียงตายด้าน "มองไม่เห็น"

จางเย่ "เพื่อสี่ทันสมัยของประชาชน เพื่อความสำเร็จราบรื่นของแผนเศรษฐกิจจีน-แอฟริกา อืม มีความหมายประมาณนี้แหละ!"

เหยาเจี้ยนไฉเหงื่อตก "มีความหมายพวกนี้ตรงไหนกันฟะ!"

ผู้ชมหน้าเวทีหัวเราะลั่นหนักเข้าไปอีก! กลอนบทนี้ของนายมันเกี่ยวกับเรื่องโอลิมปิกเรื่องเวทีความร่วมมือระหว่างจีน-แอฟริกากะผายลมนายน่ะสิ! คนในวงการฉู่อี้เพิ่งจะบอกว่าเซี่ยงเซิงนายมันไร้รสนิยมและไร้สาระ นายก็เล่นแบบนี้เลยเหรอ? ฮ่าๆๆ! ทุกคนล้วนฟังออกว่า จางเย่กำลังเสียดสีคนเหล่านั้นอยู่นั่นเอง!

จางเย่หันไปจ้องเหยาเจี้ยนไฉ กล่าวอย่างดุดัน "ผมบอกว่ามีก็ต้องมีสิ! ผมบอกว่าใช่มันก็ต้องใช่!"

เหยาเจี้ยนไฉขี้เกียจเถียงกับเขา "ได้ๆๆ อย่างนั้นก็เอาตามนั้นเถอะ"

จางเย่กล่าว "จำไว้นะ เป็นนักแสดงต้องรับใช้มวลชน"

เหยาเจี้ยนไฉ "อันนี้ฉันรู้"

จางเย่ "ต้องมีรสนิยม!"

เหยาเจี้ยนไฉแปลกใจ "รสนิยม?"

จางเย่กล่าวอย่างหนักแน่นสูงส่ง "ต้องไม่มีสามต่ำช้า ต้องมีระดับ ต้อง ‘เหนือชั้น’ ขึ้นไปอีกระดับ!" พูดจบก็เขย่งเท้าสูงขึ้น!

เหยาเจี้ยนไฉรีบดึงเขาลง "เดี๋ยวก็ล้มหรอก ลงมาเร็ว นี่มัน ‘เหนือเท้า’แล้ว!"

ผู้ชมทั้งหมดขำพรืด!

จางเย่ก้มหน้าลงมองเขา "เหนือเท้าไม่ได้ เหนือเท้าน่ะแค่ขั้นเดียว พวกเขาต้องเหนือชั้นขึ้นไปอีก!"

เหยาเจี้ยนไฉพูดไม่ออก "เอาเถอะ เหนือชั้นก็เหนือชั้น!"

จางเย่เหลือบตามองเขา "พูดมากนะคุณน่ะ"

เหยาเจี้ยนไฉ "นายนั่นแหละพูดมาก!"

เหล่าผู้ชมหัวเราะขำตั้งแต่ต้นจนจบ แก้มชาหมดแล้ว!

จางเย่ตบบ่าเหยาเจี้ยนไฉ พูดอย่างจริงจัง "จำไว้นะ เล่นเซี่ยงเซิงน่ะมีประโยชน์ยังไง?"

เหยาเจี้ยนไฉตอบรับเขา "นายว่า?"

จางเย่ "เซี่ยงเซิงน่ะ....ใช้สอนคน!"

ผู้ฟังพอฟัง ก็ตะโกน ‘อี๋’ กันหมด!

"อี๋!"

"อี๋!"

เหล่าผู้ชมโวยวายเป็นเสียงเดียวกัน!

จางเย่ชี้ไปตรงหน้าเวที "หือ? พวกเขาเรียกชื่อนายใช่ไหม?"

เหยาเจี้ยนไฉหัวเราะ "บอกให้นายหยุดพูดต่างหากล่ะ!"

จางเย่พูดด้วยความเคารพชื่นชม "ผมคิดว่า เซี่ยงเซิงคือผู้สอน ไม่ใช่แค่นักแสดงคนหนึ่ง!"

เหยาเจี้ยนไฉ "งั้นฉันเป็นอะไร?"

จางเย่กล่าว "เป็นอาจารย์ท่านหนึ่ง!"

เหยาเจี้ยนไฉ "หา?"

จางเย่ต่อ "เป็นอาจารย์ตัวหนึ่ง!"

เหยาเจี้ยนไฉจะเป็นลม "อาจารย์ตัวหนึ่ง? อาจารย์ใช้ 'ตัว' ได้ด้วยเรอะ!"

ผู้ชมหัวเราะลั่น!

ด่าอีกแล้ว!

เริ่มด่าอีกแล้วเว้ย!

จางเย่ตบบ่าเขา "งานของคุณก็คือสอนคน คุณต้องเลือกผลงานรายการคุณให้ดี วันนี้ผลงานของคุณให้คติเตือนใจว่ายังไงได้บ้าง? นี่คืองานของคุณ ไม่ต้องสนใจว่าสนุกไม่สนุก!"

เหยาเจี้ยนไฉ "หา?"

จางเย่หยุดไปครู่ "คู่ควรแล้ว! สนุกไม่สนุกก็ช่าง!"

เหล่าผู้ชมตบต้นขาฉาดใหญ่ หัวเราะลั่น!

เหยาเจี้ยนไฉ "หา?"

จางเย่ "หน้าที่คุณคือสอนสั่งผู้คน ถึงจะไม่สนุก! ถึงจะต้องเสียคนดูไปหลายพันล้านแล้วยังไง? หน้าที่ของคุณคือยืนหยัดอย่างมั่นคง!"

เหยาเจี้ยนไฉบ่นกระปอดกระแปด "ฉันยืนตรงไหนฉันยังไม่รู้ ยังจะให้ยืนหยัดมั่นคงอีกเรอะ!"

จางเย่เสริม "และต้องมีรสนิยม รู้รึเปล่าครับ ว่ามีรสนิยมมันเป็นยังไง?"

เหยาเจี้ยนไฉสงสัย "ยังไง?"

จางเย่ปล่อยมุก "มีรสนิยมคือการต่อต้านประชาชน! พวกเขาอยากฟังก็ฟัง ไม่อยากฟังก็ไม่ต้องฟัง สมควรแล้ว! ตายซะ!"

มีผู้ชมบางท่านทนไม่ไหว หัวเราะจนน้ำตาไหล พวกเขาทราบว่าจางเย่นั้นปากร้าย แต่ก็คิดไม่ถึงจริงๆ ว่าจะมีมุกทำร้ายคนใหม่ๆ ได้ตลอดเวลา! นี่คือการโจมตีกลุ่มคนกันชัดๆ! คนที่หาว่าเซี่ยงเซิงของจางเย่รู้จักแต่เล่นมุกไม่มีความหมายไร้ศิลปะล้วนถูกด่าจนเละ!

จางเย่ยังพูดไม่จบ เปิดปากบอกกับเหยาเจี้ยนไฉต่อ "จำไว้นะครับ คุณเป็นอาจารย์คนหนึ่ง มีแต่เมื่อผลงานของคุณทำให้คนดูต้องน้ำตาไหลถึงจะประสบความสำเร็จ!"

เหล่านักแสดงเซี่ยงเซิงทั้งหลายต่างหน้าทะมึนหนักกว่าเดิม!

เหยาเจี้ยนไฉ "หา?"

จางเย่รับคำ "เป็นนักแสดงที่โดดเด่น ยังต้องรู้จักปฏิเสธสามต่ำช้า!"

เหยาเจี้ยนไฉอุทาน "อย่างงั้นเองสินะ?"

จางเย่กล่าวอย่างหนักแน่นมั่นคง "ต้องต่อต้านสามต่ำช้าแน่นอน จำไว้ให้ฝังใจนะครับ"

เหยาเจี้ยนไฉกล่าวอย่างนอบน้อม "ได้ ได้ ได้"

จางเย่กล่าว "คนถ่อมตนย่อมถ่ายได้ก้าวหน้า คนทำตัวเป็นอาจมจึงก้าวหน้า! ขอถาม อาจมท่านยาวหรือไม่?"

(虚心使人进步 - เป็นคำพูดที่มีชื่อเสียงของเหมาเจ๋อตุง แปลว่าความถ่อมตนทำให้คนก้าวหน้า)

(使 - สื่อ พ้องเสียงกับคำว่า 屎 - สื่อ แปลว่าอุจจาระ)

เหล่าผู้ชมหัวเราะลั่น เหยาเจี้ยนไฉเอามือก่ายหน้าผาก "นายพูดจาสกปรกมาก! แบบนี้แหละคือสามต่ำช้า!"

จางเย่ฟังจบ ตาเบิกถลนออกมายิ่งกว่าหลอดไฟ "ผมเอาคุณตายได้นะเชื่อไหม?"

เหยาเจี้ยนไฉ "เฮ้ย!"

จางเย่หน้าแดงคอพอง ถกแขนเสื้อขึ้นท่าทางอันธพาลสุดๆ "ไม่เคยโดนนักเลงตีใช่ไหม? หา? กระถางดอกไม้ฟาดเข้าที่หัวจนเลือดอาบน่ะ ต่อยจนตาแตกน่ะเคยไหม? สามต่ำช้าน่ะผมเอาไว้ใช้ด่าคนเว้ย เอามาใช้กับผมไม่ได้นะรู้ไหม?"

เหยาเจี้ยนไฉยิ้มแหย "เอามาใช้กับนายไม่ได้?"

จางเย่ "กล้าหาว่าผมชั่วช้า? ไอ้คนต่ำช้าอย่างคุณน่ะ ขืนเข้ามาอีกได้โดนวิสามัญแน่! ถอยหลังไปก็โดนจับขังในโรงพยาบาลแน่!"

(จางเย่ด่ากระทบพวกคนในวงการที่หาว่าเขาทำอะไรก็ผิด)

เหยาเจี้ยนไฉเหงื่อตก "เอาล่ะๆ ฉันยังมีอะไรดีบ้างเนี่ย?"

จางเย่ "แบบคุณถ้าโดนจับน่ะ โดนวิสามัญห้านาทีรวดไปซะ!"

พรืด!

วิสามัญ? จับขังโรงพยาบาล?

วิสามัญห้านาทีรวด? คิดมุกแบบนี้ได้ไงเนี่ย!

เหล่าผู้ชมต้องหัวเราะกับมุกเหล่านี้อีกครั้งแทบขาดใจ เสียงฮากร๊ากดังไม่ขาดสาย พวกเขาไม่เคยเจอมุกที่ยอดเยี่ยมอย่างนี้มาก่อน! ช่างเป็นมุกที่เต็มไปด้วยความชั่วร้ายและชาญฉลาด!

จางเย่ดูสงบลง โบกมือกล่าวว่า "จากดวงจันทร์มองลงมายังพื้นโลก สิ่งแรกที่เห็นคือฉางเฉิง จากนั้นต่อมาจึงมองเห็นพวกเรากลุ่มคนผู้ปฏิเสธสามต่ำช้า!"

เหยาเจี้ยนไฉอัศจรรย์ใจ "เฮ้ย พวกนายทำไมถึงได้เยอะขนาดนี้กัน?"

จางเย่ขยับคอเสื้อ "อันนั้นแน่อยู่แล้วครับ"

มองไปทางเหล่านักแสดงเซี่ยงเซิงหน้าเวที "วันนี้ในห้องส่งก็มีเหล่าผู้ปฏิเสธสามต่ำช้าของเรามาด้วย!" เขาผายมือไปทางพวกนั้น
ผู้ชมหัวเราะอย่างบ้าคลั่ง!

"อี๋!"

"อี๋!"

"ฮ่าๆๆ!"

เหล่านักแสดงที่มาพร้อมกับถังต้าจางต่างนั่งกันไม่ติดที่ ลุกขึ้นยืนหน้าดำคล้ำเคร่ง หันหลังเดินจากไป ไม่ฟังแล้ว!

จางเย่เห็นดังนั้นก็ทัก "ทำไมไปแล้วล่ะ?"

เหยาเจี้ยนไฉหัวเราะ "สงสัยหัวเราะจนอยากไปห้องน้ำมั้ง?"

"อ้อ อย่างนี้นี่เอง" จางเย่โบกมือให้กับนักแสดงเซี่ยงเซิงคนนั้น กล่าวว่า "ขอให้ประสบความสำเร็จนะครับ!"

นักแสดงที่เดินไปถึงตรงหน้าประตูได้ยินดังนั้นก็หยุดเท้าลงแทบจะร่วงลงบนพื้น จางเย่ปู่เอ็งสิ! เอ็งแม่*โคตรหยาบคาย! ไปห้องน้ำอวยพรให้ประสบความสำเร็จ? เห็นฉันด้อยความสามารถขนาดนั้นเชียวเรอะ?

เหล่าผู้ชมตอนนี้ ระเบิดเสียงหัวเราะสะใจดังที่สุดตั้งแต่เริ่มการแสดงครั้งนี้ออกมา ดังจนสะเทือน!

"ฮ่าๆ กร๊ากๆๆ!"

"ร้าย! ร้ายจริงๆ!"

"ฟังจางเย่ด่าคนนี่เสพติดฉิ*หาย!"

"นั่นสิ ไอ้พวกนั้นเอาแต่แอบๆ เสียดแอบๆ สี ยังจะมาบอยคอตมาประณาม เอาแต่ใส่เกราะไม่ยอมเปิดหน้า แต่ดูอาจารย์จางสิ ด่ากันตรงๆ ด่ากันต่อหน้าคนดูทั้งประเทศ นิสัยอารมณ์บัดซบแบบนี้ ไอ้พวกองุ่นเปรี้ยวนั่นสู้ไม่ได้จริงๆ!"

"วิ่งไปคนหนึ่งแล้ว!"

"ไอ้หยา ขำจะตายแล้ว!"

ด่าได้สะใจ!

ด่าได้สุดยอด!

เหล่าผู้ชมรู้สึกว่ารูขุมขนเปิดกว้าง สดชื่นอย่างที่ไม่เคยรู้สึกมาก่อน!

แม่*นี่แหละคือเซี่ยงเซิง!

*-*-*-*-*-*-*-*-*-*-*-*-*-*-*


[Go To Next Chapter]( ./89.md)