##บทที่ 458 : รางวัลใหญ่!
ชั้นสองของบ้าน

เฉินเฉินเดินสะลึมสะลือกอดหมอนลงมายืนตรงบันได ถามทั้งที่ตาลืมแทบไม่ขึ้น "จางเย่ เบาๆ เสียงหน่อยสิ หนูตื่นเลยเนี่ย"

จางเย่รีบกล่าว "เธอไปนอนไป ไม่กวนแล้ว"

เฉินเฉินขยี้ตางัวเงียถาม "ทำอะไรอยู่?"

"หือ? ฉันกำลังหักกรรไกรมือเปล่าน่ะ" จางเย่ตอบ

เฉินเฉินแสยะยิ้มมุมปาก "ถึงว่าทำไมร้องเสียงดังนัก คิดว่าคุณเป็นป้าหนูรึไง จางเย่ คุณนี่เด็กน้อยมาก หึหึ"

จางเย่รู้สึกเหมือนถูกหยาม ถลึงตาจ้องกลับ กล่าวว่า "ใครบอกกันว่าเป็นเสียงอาจางของเธอน่ะ? เป็นเสียงกรรไกรหักต่างหาก!"

เฉินเฉินเบ้ปาก พูดเสียงเล็กเสียงน้อย "ไม่เป็นผู้ใหญ่เลยสักกะนิด" ก่อนหันหน้าขึ้นชั้นบนไป

จางเย่เหงื่อตก ตะโกนตามไล่หลังไป "ห่มผ้าดีๆ ล่ะ เดี๋ยวหนาว ฉันนอนห้องข้างล่างนี่แหละ คืนนี้จะเข้าห้องน้ำก็บอกแล้วกัน"

เสียงเด็กน้อยดังเรียบๆ มาจากข้างบน "รู้แล้ว"

จางเย่พูดไม่ออก เด็กคนนี้อะไรก็ดีไปหมด ฉลาดเป็นกรด เพียงแต่ไม่รู้จักไว้หน้าผู้หลักผู้ใหญ่บ้างเลย เขาหมุนตัวกลับไปทิ้งตัวนั่งใหม่ อืม สุ่มลอตเตอรี่ต่อเถอะ

หนังสือสกิล!

ฉันเลือกนายแล้วนะ!

จางเย่กดเสี่ยงลอตเตอรี่ จ่ายค่าชื่อเสียงไปหนึ่งแสน!

ทันทีที่กดสุ่มลอตเตอรี่ ปลายเข็มที่ชี้อยู่บนจานเริ่มขยับหมุน หนึ่งรอบ สองรอบ สามรอบ ก่อนจะค่อยๆ ช้าลงเรื่อยๆ

จางเย่จ้องกระดานสุ่มเขม็ง รอให้ปลายเข็มใกล้หยุดลง ลังเลเล็กน้อย แต่ไม่ได้เคลื่อนไหวอะไร เพราะเห็นว่าปลายเข็มนั้นไปตกอยู่ที่หมวดสเตตัส ไม่ใช่เป้าหมายของวันนี้ เขาจึงไม่สนใจที่จะเพิ่มเดิมพัน

ปลายเข็มหยุดลง และเคลื่อนเกินตำแหน่งที่คิดไว้ไม่น้อย แต่ก็ยังหยุดลงในหมวดสเตตัสอยู่ดี หีบสมบัติสีทองใบเล็กปรากฏขึ้น!

เปิดออก

【ผลกำลัง *1 】: เพิ่มค่าสถานะ กำลัง ของผู้เล่นถาวร

เพิ่มกำลัง?

ท่าทางไม่เลวนี่

จางเย่เอาผลไม้สีดำแวววาวหน้าตาประหลาดออกมาจากกล่อง พลิกซ้ายพลิกขวา ก่อนจะลองกินเข้าไป รู้สึกเหมือนร่างกายชาๆ คล้ายมีกระแสไฟฟ้าไหลผ่าน เป็นอยู่หนึ่งนาทีก็ไม่รู้สึกอะไรอีก ทดลองขยับแขน ใช้ได้ รู้สึกไม่เลว แต่เพราะกินไปแค่ลูกเดียว จึงไม่เห็นความเปลี่ยนแปลงอะไรได้ชัดเจน

กดสุ่มลอตเตอรี่ต่อ

เขาซื้อลอตเตอรี่อีกรอบ เข็มหมุนแล้วหมุนเล่า จังหวะที่ใกล้จะหยุด จางเย่ก็นั่งสังเกตและพิจารณาเต็มที่ เขาคิดว่าเข็มจะตกช่องหมวดสกิลหรือไม่ก็หมวดใช้แล้วทิ้ง แต่เมื่อเข็มมีพฤติกรรมต่างไปทุกครั้ง เขาก็ไม่สามารถทำนายได้แม่นยำเช่นทุกครั้ง หากรอนานไป จะซื้อเพิ่มเดิมพันไม่ทันการณ์ เพื่อความแน่นอน จางเย่คิดว่าจะไม่เพิ่มเดิมพันก่อน ไว้ตัดสินใจรอรอบหน้าแทน

เข็มหยุดหมุน

เป็นหมวดใช้แล้วทิ้ง

หีบสมบัติ (เล็ก) ปรากฏขึ้น!

【หยุดเกม】 *1 : หยุดเวลาได้ ระยะการใช้งานหนึ่งนาที

จางเย่อึ้งงัน เขาเคยเล่นเกมมาก่อน นอกจากเกมออนไลน์แล้ว เกมปกติล้วนแต่มีคำสั่งหยุดเกมทั้งนั้น เขาไม่คิดเลยว่าของแบบนี้ก็มีด้วย หยุดเกม? หยุดเวลา? ฟังดูน่าสนุก! ถ้ารู้แบบนี้ละก็คงเพิ่มเดิมพันไปแล้ว แต่เรื่องราวไม่จำเป็นต้องสมบูรณ์พร้อม หากเพิ่มเดิมพันไปหลายสิบหลายร้อย? แล้วถ้ากลายเป็นตกช่อง ‘ว่าง’ ขึ้นมาล่ะ? อย่างนั้นก็เจ๊งน่ะสิ! ต้องทำใจลูกเดียว!

ค่าชื่อเสียงเหลือไม่มาก ไม่ถึงสามสิบล้าน แค่ยี่สิบเก้าล้านกว่าเท่านั้น

จางเย่ถูมืออีกครั้ง กดเสี่ยงลอตเตอรี่ซ้ำอีก "มาสิหมวดสกิล! มาสิหมวดสกิล!" วันนี้เขาตั้งใจแล้วว่าต้องได้หนังสือสกิลสักสองรอบให้ได้ ไม่ว่าจะเป็นทักษะอะไร ใช้ได้หรือไม่ได้ก็แล้วแต่ เขาไม่เรื่องมากหรอก!

ออกมาเลย!

ปิ๊! กา! จู!

ช่างเถอะ ตะโกนอะไรก็ได้ทั้งนั้นแหละ!

ปิ๊กา... เอ้ย หมวดสกิลออกมาจริงด้วย! หลังจากเข็มหมุนไปสิบกว่ารอบถึงค่อยๆ ทำท่าจะหยุดลงในหมวดสกิล ขณะที่ใกล้จะหยุด จางเย่รีบกดเพิ่มเดิมพันทันที! เดิมคิดว่าจะเพิ่มหนึ่งร้อยเท่า แต่พอเห็นว่าค่าชื่อเสียงยังมีพอ ก็เปลี่ยนเป็นเพิ่มอีกหนึ่งร้อยสี่สิบเก้าเล่ม!

หยุดแล้ว!

คราวนี้ไม่เลวเลย กลายเป็นหมวดสกิลด้วย!

เสียงดังเป็นสัญญาณว่าลอตเตอรี่รอบนี้หยุดลงแล้ว ขณะนั้น ในช่องเก็บของของจางเย่ก็ปรากฏหีบสมบัติ (เล็ก) เข้าไปกองอยู่หนึ่งร้อยห้าสิบใบ วางซ้อนทับกันอย่างแน่นหนา

จางเย่ไม่ได้เปิดกล่องสมบัติเหล่านั้น เพียงรับรู้ว่ามีหนังสือสกิลอยู่ในนั้นแล้วแน่นอนก็พอใจ ไม่ว่าจะเปิดตอนนี้หรือทีหลังล้วนไม่ใช่ปัญหา เขาจะสุ่มลอตเตอรี่ต่อ!

ฉันเลือกนาย!

ออกมาสิ!

เซ! เร! บี้!

ยอดเยี่ยมจริงๆ จางเย่ตะโกนคำเหล่านี้ในความคิด ขณะที่เข็มเคลื่อนตัวไปเช่นเดิม หลังผ่านไปนาน เข็มก็ใกล้หยุดลงที่หมวดสกิลจริงๆ แม้จะดูเสี่ยงอยู่บ้างเพราะใกล้เข้าหมวดใช้แล้วทิ้งเต็มแก่ แต่เขาก็ยังเห็นว่ามีโอกาสถึงเก้าในสิบส่วนที่จะตกลงหมวดสกิล ดังนั้นเขาจึงเพิ่มเดิมพันซ้ำ!

เพิ่มอีกหนึ่งร้อยสี่สิบ!

หมายความว่าในสองรอบสุดท้ายนี้ จางเย่ใช้ค่าชื่อเสียงไปทั้งสิ้นยี่สิบเก้าล้านจุด! รวมกับที่วางเดิมพันไป เขาใช้ค่าชื่อเสียงไปจนหมดเกลี้ยง!

เข็มยังคงหมุนต่อไป!

หยุด! หยุด! อย่าไปข้างหน้าสิ!

ทว่าเมื่อเข็มกำลังจะข้ามจากหมวดสกิลไปยังหมวดใช้แล้วทิ้ง สุดท้ายก็สั่นสะเทือนแล้วหยุดลง จางเย่ต้องเหงื่อตก เกือบไปแล้วไหมล่ะ!

ติ๊ง!

หีบสมบัติอีกหนึ่งร้อยสี่สิบเอ็ดกล่องลอยออกมาจากช่องเก็บของ!

จางเย่ตื่นเต้นและคาดหวังกับหีบสมบัติ (เล็ก) ที่ได้รับ เขาเอาหีบสมบัติ (เล็ก) ออกจากช่องเก็บของทีละใบ วางมันลงบนพื้นห้องนั่งเล่น เพราะมีมากจนไม่มีพื้นที่เหลือให้วางได้อีก จางเย่จึงต้องวางบางส่วนบนโซฟาและโต๊ะ หีบนั้นเบามาก แม้จะถืออยู่ในมือก็รู้สึกเหมือนกำลังลอยอยู่ ไร้ความรู้สึกถึงสัมผัสและน้ำหนักใดๆ เพราะเป็นสิ่งของเสมือน ดังนั้นจึงไม่ต้องกังวลว่าจะไปกระทบกระแทกเก้าอี้ โต๊ะหรือไม่อย่างไร

เปิด!

ไหนดูซิว่าคืออะไร!

จางเย่คิดจะเปิดหีบสมบัติที่ได้มาเป็นครั้งที่สองทั้งหนึ่งร้อยห้าสิบกล่องนั่นก่อน พอเปิดหีบ ก็เปล่งแสงสีทองประกาย!

【หนังสือทักษะคณิตศาสตร์ชั้นสูง】 * 150 : หลังใช้งาน เพิ่มความสามารถทางคณิตศาสตร์ของผู้ใช้

คณิตศาสตร์?

มีสกิลแบบนี้ด้วย?

จางเย่กระพริบตาปริบๆ ก่อนพยักหน้าน้อยๆ เขาได้เรียนวิชาคณิตศาสตร์ขั้นสูงในมหาวิทยาลัยมาบ้าง ดังนั้นแม้ว่าเขาจะไม่ได้ชำนาญเท่านักศึกษาวิทยาศาสตร์และวิศวกรรม เขาก็ไม่ได้แปลกหน้ากับวิชานี้เสียทีเดียว บางคนอาจคิดว่าคณิตศาสตร์ชั้นสูงนั้นไร้ประโยชน์สำหรับคนทั่วไปที่ไม่ได้ทำงานด้านนี้ เป็นเพียงรายชื่อเติมถมในใบสมัครงานเท่านั้น แต่ความจริงแล้วคณิตศาสตร์ชั้นสูงไม่ได้เป็นอย่างที่ทุกคนคิด ไม่ได้เป็นแค่รายชื่อถม แต่มีอยู่ในชีวิตประจำวัน อย่างเช่นเมื่อไปซื้อของแล้วจ่ายแบงค์ร้อยให้ของราคาสิบแปดจุดห้าเหรียญ อย่างนั้นก็ต้องได้เงินทอนมาแปดสิบเอ็ดจุดห้า แต่คุณรู้หรือว่าถูกต้องรึเปล่า หรือว่าอีกฝ่ายโกงคุณไหม ดังนั้นคุณสามารถใช้กระดาษมาทดทฤษฎีคณิตศาสตร์ชั้นสูงเพื่อมาอธิบายตัวเลขเหล่านี้ได้ ใช้ทั้งการอนุพันธ์และปริพันธ์ของทฤษฎีตรีโกณมิติ เพื่อไม่ให้ฝ่ายแม่ค้าจ่ายเงินทอนผิดอีกต่อไป เช่นนี้ ทุกคนคงเข้าใจถูกไหม? ดังนั้นคณิตศาสตร์ชั้นสูงนั้นน่าอัศจรรย์ใจ ทั้ง…

เฮ้อ เอาเถอะ

เรื่องนี้ใช้อะไรไม่ได้จริงๆ นั่นล่ะนะ!

อย่างไรก็ตามไม่มีใครรู้ว่าต่อไปอนาคตจะเป็นยังไง ตอนนี้ก็ไม่ต้องสนใจไปแล้วกัน ของแบบนี้อาจจะมีประโยชน์ก็ได้ --- จางเย่น้ำตาไหลพลางปลอบใจตัวเอง เริ่มเรียนรู้ทักษะ

หนึ่งเล่ม!

หนึ่งร้อยเล่ม!

หนึ่งร้อยห้าสิบเล่ม!

หลังเรียนทักษะคณิตศาสตร์ชั้นสูงครบหมด จางเย่ค่อยหันไปดูอีกหนึ่งร้อยสี่สิบเอ็ดกล่องที่เหลือ กัดฟันสูดลมหายใจลึกแล้วเปิดหีบสมบัติ!

【หนังสือทักษะการแสดง】 *141 : หลังใช้งาน เพิ่มทักษะการแสดงแก่ผู้ใช้

คราวนี้ จางเย่ค่อยยิ้มออกได้เสียที การแสดง? ทักษะนี้เยี่ยมไปเลย! ถึงเขาจะเรียนสาขาวิทยุกระจายเสียงและวิทยุโทรทัศน์มา แต่ก็เคยเรียนเรื่องการแสดงมาบ้าง บทเรียนนั้นพูดถึงแค่การแสดงนิดๆ หน่อยๆ ไม่ได้สอนอย่างเป็นระบบเพราะไม่ใช่วิชาในหลักสูตร ถ้าให้จางเย่แสดงเล็กๆ น้อยๆ เขาไม่มีปัญหา แต่ถ้าให้ไปแสดงบนเวที อย่างนั้นลำบากแน่ ไม่ใช่เพราะเขาแสดงไม่ได้ แต่เพราะอย่างมากเขาได้แสดงแค่บทตัวประกอบเล็กๆ ทั้งไม่มีโอกาสและสามารถเป็นตัวแสดงหลักได้เลย เมื่อก่อนชายหนุ่มมักสงสัยว่าจะทำอย่างไรถ้าได้งานแสดง แล้วควรจะเริ่มเรียนรู้ด้วยตนเองอย่างไรดีเสียด้วยซ้ำ! ซึ่งเป็นเรื่องที่สายไปแล้วและเขาก็ไม่มีเวลาทุ่มเทให้กับมัน ทว่าตอนนี้นับว่าแก้ปัญหาได้แล้ว!

แน่นอน เขาอาจไม่ต้องเรียนทักษะการแสดงอย่างเต็มที่ก็ได้ อีกอย่างเขาสามารถฉีกตัวออกมาเป็นนักแสดงไอดอลตาม ... อืม ตามรูปร่าง ส่วนสูง หน้าตาหล่อเหลาของเขา คนส่วนใหญ่อยากมีอะไรให้ติดตามอยู่แล้วไม่ใช่เหรอ? นักแสดงที่ไหนพึ่งพาแต่หน้าตาตัวเองกัน! อีกทั้งกับคนกลุ่มนี้จางเย่ก็อดรู้สึกดูถูกใส่ไม่ได้!

ฮ่าๆ ได้ทักษะมีประโยชน์สักที!

หนังสือสกิลหนึ่งร้อยสี่สิบเอ็ดเล่ม จางเย่จัดการรวบจนหมด

หลังทำทุกอย่างเรียบร้อย ค่าชื่อเสียงเขาก็กลายเป็นศูนย์ จางเย่ปิดหน้าจอแหวนเกม หลับตาลงเพื่อทบทวนความรู้ที่เขาเพิ่งได้รับอีกครั้ง เขารูสึกว่าการเสี่ยงลอตเตอรี่วันนี้ประสบความสำเร็จสุดๆ ทั้งยังทำให้เขามั่นใจมากๆ อย่างน้อยในวันนี้ เขาก็มีเส้นทางใหม่ในวงการบันเทิงอีกแล้ว ไม่จำเป็นต้องทำแค่เป็นพิธีกร เขียนนิยาย แต่งกลอน แต่งเพลง เขียนลายพู่กัน ทำโฆษณาบลาๆๆๆ เส้นทางการแสดงเปิดกว้างให้เขา ขณะที่สกิลคณิตศาสตร์ชั้นสูงเปิด...เอ่อ ทางสายที่ยังไม่มีชื่อ อืม คงไม่เลวมั้ง

จากนั้น จางเย่จึงเริ่มสงบลงขบคิดถึงก้าวต่อไปของตนเอง หลังพักยาวช่วงปีใหม่ ก็ไม่มีอะไรพูดถึงเขามากแล้ว เขาเพิ่งเข้าสู่ทำเนียบดาราระดับ C ดังนั้นเขาต้องหาทางไม่ให้ตัวเองตกต่ำไปอีกรอบ

เขียนนิยาย?

กลับไปทำรายการที่เซี่ยงไฮ้?

หรือไปทำอย่างอื่นดี? เพลง? แสดงหนัง? เขียนกลอนอีก?

ดาราคนอื่นๆ ต้องดิ้นรนหาทางเดิน บ้างไม่สามารถหางานได้ ขณะที่บ้างกลัวว่าจะทำงานได้ไม่ดีหรือไม่ได้ตามเป้า แต่ตรงกันข้ามกับจางเย่ซึ่งมีทางเลือกให้ตัวเองมากเกินไป เขามั่นใจว่าจะทำได้ดีในทุกเส้นทาง เขาจึงยังตัดสินใจไม่ได้ว่าจะทำอะไรต่อไปดี!

คิดสิคิด

ตั้งแต่เย็นจนเที่ยงคืนเข้าไปแล้ว เขาก็ยังไม่ได้ข้อสรุป!




*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./59.md)