##บทที่ 452 : น้องชายเธอ..สรุปแล้วทำอะไรกันแน่!
ปรับแต่งพื้นที่

ใส่คำโฆษณา

ปรับพื้นหลัง เลือกภาพ แปะ

จางส่วงทำทั้งหมดเสร็จอย่างรวดเร็ว ทันทีที่วางเมาส์ลง ก็ปรบมือด้วยความภาคภูมิใจ "ทำเสร็จแล้ว ส่งขอแก้ไขแล้ว เรียบร้อย!"

หลิวเชี่ยนชะเง้อมองด้วยความสนใจ "พอมีคำโฆษณาตัวนี้ รู้สึกแตกต่างไปจากเดิมจริงๆ แฮะ ดูมีราคามากเลย"

จางส่วงหัวเราะ "แน่นอน น้องฉันเป็นใครกันล่ะ"

หลิวเชี่ยนส่ายหน้า เดินเข้ามาโอบไหล่จางเย่ "เยี่ยมมากพ่อหนุ่ม คนจริงไม่แสดงออก ดูไม่ออกเลยว่าเธอมีความสามารถ เรียนโฆษณามาเหรอ?"

จางเย่ "..."

จางส่วงเหงื่อตก "เรียนโฆษณาอะไรกัน น้องฉันเรียนสาขาวิทยุกระจายเสียงและวิทยุโทรทัศน์มาต่างหาก"

หลิวเชี่ยนมองจางเย่ด้วยความตื่นตะลึง "ผู้ประกาศ? เป็นไปไมได้!"

จางส่วงกล่าวกับจางเย่ "เย่น้อย ไมต้องไปสนใจเธอหรอก ยัยนี่มันโง่ ไม่รู้เรื่องรู้ราวอะไรกับใครเขาสักอย่าง ไปกันเถอะ ทางนี้เรียนร้อยแล้ว พวกเรากลับบ้านกัน แม่น่าจะทำกับข้าวรอพวกเราแล้วล่ะ"

"ครับ" จางเย่รีบลงมือช่วยเก็บอีกแรง

จางส่วงเพิ่งเตรียมจะปิดคอมพิวเตอร์

แต่ยังไม่ทันได้ปิด พลันมีเสียงสัญญาณดังติ๊ดๆ เป็นสัญญาณแจ้งการติดต่อของลูกค้าในร้านค้าออนไลน์นั่นเอง อาจเป็นการออร์เดอร์หรือสอบถามอะไรบางอย่าง

เสียงที่ดังขึ้นนี้ เป็นสิ่งที่จางส่วงและหลิวเชี่ยนคุ้นเคยจนไม่รู้จะคุ้นอย่างไรอีก

"มีออร์เดอร์!" จางส่วงดีใจ

หลิวเชี่ยนร้อง "เฮ้ย ไหงไวงี้อะ?"

จางส่วงนั่งลง เห็นว่าออร์เดอร์เสื้อผ้าที่เข้ามายังมีสินค้าอยู่ก็รีบตอบรับ จากนั้นเตรียมติดต่อบริษัทรับส่งของก่อนกลับบ้านไปจัดการสินค้า

ไม่ทันถึงสิบวินาที

ติ๊ดๆ! มีออร์เดอร์เข้ามาอีก!

หลิวเชี่ยนกล่าวอย่างดีใจระคนตกใจ "มาอีกแล้วๆ! ส่วง รีบตอบเร็ว!"

"รู้แล้วน่า" จางส่วงกดเปิด "กรี๊ด! หมอนี่สั่งมาสามตัว!"

หลิวเชี่ยนดีใจยกใหญ่ "ลูกค้ารายใหญ่นี่หว่า ฮ่าๆๆ! วันนี้พวกเราเปิดร้านได้เยี่ยม!"

ร้านพวกเธอขายเสื้อผ้าไม่แพงนัก แต่ไม่ถึงกับถูก เพราะคุณภาพสินค้าที่ไม่เลว และค่าออกแบบไหนจะค่าผลิตอีก เสื้อผ้าธรรมดาๆ ตัวหนึ่งปกติมีราคาสองสามร้อยเหรียญเข้าไปแล้ว ดังนั้นเสื้อผ้าสามสี่ชิ้นนี้ สำหรับร้านค้าหน้าใหม่แบบนี้แล้ว นับเป็นออร์เดอร์ใหญ่!

ออร์เดอร์ที่สาม!

ออร์เดอร์ที่สี่!

ออร์เดอร์ที่ห้า!

เพียงชั่วพริบตา ร้านของพวกเธอมีลูกค้ากว่าห้าราย!

ขณะนั้น แม่ของจางส่วงโทรมาเร่ง จางส่วงได้แต่จำใจปิดคอมพิวเตอร์กลับบ้านไปก่อน

……

ที่บ้านของป้า

ทางผ่านลานหน้าบ้าน

หลิวเชี่ยนเดาะลิ้นด้วยความอัศจรรย์ใจ "แปลกๆ พิลึกๆ นะ เธอว่าวันนี้เราดวงเฮงหรือว่ายังไงกัน? ไม่กี่นาทีก็มาพร้อมกันตั้งห้าออเดอร์!? ถ้าเป็นแบบนี้ทุกวัน ต่อไปเราจะได้ไม่ลำบากละ ฮ่าๆๆ ท่าทางโฆษณาน้องชายเธอนี่ ชักจะมีประสิทธิภาพขึ้นมานิดๆ นะยะ"

จางส่วงยิ้มแกนๆ "มีประสิทธิภาพนิดๆ?"

ผลักประตูเปิดออก ทั้งสามก็เข้าไปในตัวบ้าน

"คุณน้า พวกเรากลับมาแล้วค่าาา" หลิวเชี่ยนหัวเราะคิกคัก ท่าทางเบิกบานใจสุดๆ

ป้ายิ้มน้อยๆ "ตอนพวกเธอข้ามาในสวนฉันก็ได้ยินแล้ว เชี่ยนเชี่ยนเสียงดังขนาดนั้น เอ้อ พูดถึงโฆษณาอะไรกันอยู่เหรอ?"

หลิวเชี่ยนเปิดปากตอบ "จางส่วงให้น้องช่วยเขียนโฆษณาให้ยาวๆ ชิ้นหนึ่ง ทำเอาหนูนี่ยอมใจ เขามีความสามารถของจริงค่ะ เมื่อกี้มีออร์เดอร์เข้ามาด้วย ยอดเยี่ยมกระเทียมดอง!"

พอป้าฟังจบ แทนที่จะดีใจด้วย กลับมองจางส่วงตาขุ่น ดุด่าเธอหน้าเครียด "ไหนว่าให้น้องมันมาเป็นแบบให้อย่างเดียวไง ยังจะให้เย่น้อยเขียนโฆษณาให้อีก? เธอนี่ไม่มีความเกรงใจเขาเลยนะ! ยัยเด็กคนนี้นี่มันน่าตีจริงๆ! เห็นโฆษณาน้องเธอเป็นผักกาดที่บอกว่าจะเอาก็เอาได้หรือไง หา? เธอนี่มันจริงๆ เลยนะ!"

จางส่วงแทบจะร้องไห้ "แม่คะ หนูก็แค่..."

ป้ากล่าวขัด "เธอก็แค่อะไรหะ!"

หลิวเชี่ยนมองแม่ของจางส่วงด้วยความงุนงง ถามว่า "คุณน้าคะ ไม่ได้หนักหนาอะไรขนาดนั้นสักหน่อย ก็แค่คำโฆษณานิดๆ หน่อยๆ เอง เดี๋ยวหนูกับจางส่วงเลี้ยงข้าวเขาหลายมื้อหน่อยก็ได้แล้วค่ะ"

นิดๆ หน่อยๆ ?

ข้าวหลายๆ มื้อ?

ป้าไม่ทราบจะหัวเราะหรือร้องไห้ดี! "นี่มันแค่ข้าวหลายมื้อที่ไหนกัน!"

หลิวเชี่ยนไม่ทราบว่าค่าเขียนโฆษณาของจางเย่มีค่าขนาดไหน แต่จางตงฮัวทราบดี หนึ่งคำหนึ่งตำลึงทอง? ล้อเล่นแล้ว! ตัวอักษรของเย่น้อยน่ะแค่หนึ่งคำหนึ่งตำลึงทองที่ไหนกันล่ะ! เย่น้อยเขียนทีหนึ่งคำพันตำลึงทองต่างหาก! ถึงขั้นหมื่นตำลึงทองก็ยังได้! แค่ให้เย่น้อยมาช่วยเป็นนายแบบให้ร้านของลูกสาวก็ทำเอาเธอรู้สึกเกรงใจมากๆ เลย นี่ยังจะให้เขียนโฆษณาให้อีก! จางตงฮัวยิ่งคิดยิ่งเห็นว่าไม่สมควรสุดๆ ถ่ายภาพน่ะไม่เท่าไร แค่คนมาก็พอ ไม่ได้เสียหายอะไรกับเย่น้อย แต่กับคำโฆษณาพวกนี้ยิ่งใช้ยิ่งหมดไป นับว่าเอาเปรียบแล้วจริงๆ ดูจากค่าทำโฆษณาของเย่น้อยที่กำลังมีชื่อมีเสียงในวงการโฆษณาตอนนี้สิ คำโฆษณาของเขาน่ะนับว่ามีราคาสูงเทียมฟ้า! นี่ไม่เท่ากับว่าเย่น้อย ‘จ่ายเงิน’ ช่วยพวกเธอหรอกหรือ? จางตงฮัวรู้สึกรับไม่ได้!

จางส่วงไม่ส่งเสียง

จางตงฮัวดุด่าลูกสาวต่อ "เธอนี่นะ เธอมัน..."

จางเย่รีบเข้ามาแทรก ยิ้มแล้วกล่าว "ป้าครับ อย่าว่าพี่อีกเลยครับ ผมแค่รู้สึกสนุกเลยเขียนให้เท่านั้น แค่คำโฆษณาห่วยๆ ไม่นับเป็นอะไรได้"

จางตงฮัวพูดไม่ออก "โฆษณาที่เธอเขียนจะห่วยได้ไง?"

จางเย่เย้า "ป้าอย่ามองผมขนาดนั้นสิ อย่าไปฟังคนอื่นโม้เลย ผมเขียนนี่นั่นออกมาไม่ได้มีราคาเท่าไรหรอก จะขายยังขายไม่ออก ก็เลยเอามาให้พี่เอาไปใช้เล่นๆ เท่านั้นเองครับ"

จางตงฮัวจ้องมองเขา "เธอนี่เพ้อเจ้อไปเรื่อย"

จางส่วงฉวยโอกาสอ้อน "แม่คะ หนูหิวแล้วอ่ะ"

"ถ้าไม่ใช่น้องเธอเข้าข้าง ดูซิว่าฉันจะจัดการเธอยังไง!" จางตงฮัวมองค้อนลูกสาวก่อนเรียกให้จางเย่กับหลิวเชี่ยนนั่งลง ก่อนเดินไปทำกับข้าว

พอแม่เดินไป จางส่วงหันมาตบบ่าจางเย่ปุๆ "น้องชายฉันน่ารักที่สุด!"

หลิวเชี่ยนเห็นว่าสองสาวนี้ออกจะเว่อร์เกินไป ก็แค่คำโฆษณานิดหน่อยเอง ทำไมถึงทำเรื่องเล็กเป็นเรื่องใหญ่? พวกเธอออกจะมากไปไหม? เธอไม่เข้าใจจริงๆ แต่ก็บอกกับจางส่วงว่า "ส่วง รีบดูหลังร้านสิ"

จางส่วงพลันนึกออกขึ้นมาได้ "ใช่! เกือบลืมเลย!"

หลิวเชี่ยนถาม "ที่บ้านมีคอมฯ หรือโน้ตบุ๊คอีกไหม? ฉันจะช่วย"

"มี อยู่ในลิ้นชักนั่นน่ะ เธอไปหยิบเองเลย" จางส่วงเปิดหน้าจัดการร้านค้าขึ้นมา

เพิ่งจะกดเปิด ก็ได้ยินเสียงแจ้งเตือนดังขึ้นไม่หยุด ติ๊ดๆ ติ๊ดๆ! เสียงสัญญาณดังขึ้นหลายสิบครั้ง!

แจ้งเตือน : มีออร์เดอร์ใหม่!

สิบออร์เดอร์!

ยี่สิบออร์เดอร์!

ห้าสิบออร์เดอร์!

จางส่วงตื่นตะลึง "นี่มัน!"

หลิวเชี่ยนเพิ่งจะใช้รหัสของตัวเองเข้าหน้าจอจัดการร้านค้าได้ พอเห็น เธอเองยังต้องตาค้าง "สวรรค์! ตั้งแต่กลับจากโรงแรมใช้เวลาไม่ถึงครึ่งชั่วโมงเลยนะ! หกสิบเจ็ดออร์เดอร์? ระบบมีปัญหารึเปล่าน่ะ? ทำไมถึงได้เยอะงี้ล่ะ? ตั้งแต่เราเปิดร้านกันมาออร์เดอร์เดือนๆ หนึ่งยังไม่เคยมากขนาดนี้เลยนะ นี่ปาเข้าไปตั้งหกสิบเจ็ดออร์เดอร์เชียวนะ! ลูกค้าบ้าไปแล้ว?"

จางส่วงรีบกล่าว "จัดการก่อนเร็ว รับออร์เดอร์มา!"

หลิวเชี่ยนตอบรับอย่างฮึกเหิม "โอเค!"

สองสาววุ่นวายจนหัวหมุน ใบหน้าเปื้อนยิ้มเบิกบานกระตือรือร้น หนึ่งปีที่ผ่านมา พวกเธออยากจะวุ่นวายยังไม่เคยได้วุ่น เพราะร้านค้าออนไลน์ไม่ดึงดูดใจคน ตอนนี้การค้าที่ถดถอยกลับคึกคักขึ้นมาใหม่ ทำให้ทั้งสองรู้สึกว่าความลำบากทั้งหลายแหล่ได้รับการตอบแทนสักที!

อดทนสิ!

ความอดทนคือสิ่งสำคัญ!

หลิวเชี่ยนนึกถึงความสำเร็จของตนเองที่เป็นอยู่นี้ ได้ข้อสรุปออกมาเช่นนี้เอง มีแต่คำว่าอดทน ทองต้องเปล่งประกายในสักวัน สวรรค์ไม่มีทางมองข้ามความพยายามและอดทนของพวกเธอจริงๆ ทว่าหลิวเชี่ยนเหลือบไปเห็นคอมเมนต์ในร้านค้าเข้า พลันรู้สึกตะลึงงันขึ้นมา!

บัดซบ!

ที่แท้ไม่ใช่ความอดทนผายลมบ้าบออะไรทั้งนั้น!

ไม่ใช่ทองแท้ต้องเปล่งประกายบ้าบออะไรนั่นด้วย!

ทางด้านข้อความที่ทิ้งกันไว้นั้นกำลังครึกครื้นกันน่าดู!

"เอ๊ะ นั่นมันจางเย่นี่?"

"เขาจริงๆ!"

"อาจารย์จางรับโฆษณาสินค้าใหม่?"

"ร้านนี้โคตรเจ๋ง อาจารย์จางทำโฆษณาให้ด้วย?"

"เทียนหลาง(หมาป่าสวรรค์)? ทำไมไม่เคยได้ยินหว่า? ช่างเถอะ ท่าทางไม่เลว ฉันยังไม่มีสูทแบบไม่เป็นทางการเลย ซื้อสักตัวแล้วกัน!"

"ฮ่าๆๆ ฉันซื้อไปสองตัว เห็นอาจารย์จางเย่ฉันก็ดีใจเชี่*ๆ เจ้าของร้านอยู่ไหม? รีบบอกให้อาจารย์จางออกรายการใหม่ได้สักทีเถอะ ทอล์คโชว์จบแล้วนะ อาจารย์จางไม่ปล่อยงานใหม่มาหลายวันแล้วด้วย นิยายก็ได้ เพลงก็ได้ กลอนก็ยังได้ ออกมาให้หายคิดถึงหน่อยสิ!"

"จางเย่รับโฆษณา ต้องไม่เลวอยู่แล้ว"

"คำโฆษณานี่ดูผยองดีแฮะ มีรสนิยม! ใครเขียนน่ะ?"

"จะเป็นใครไปได้ โฆษณาแบบนี้ นอกจากจางเย่คนอื่นเขียนไม่ได้หรอก!"

"อาจารย์จางเย่เป็นนายแบบแล้วยังเขียนโฆษณาได้อีก? แถมทำร้านค้าออนไลน์? หลังร้านยุ่งหน่อยนะ! แบรนด์ชั้นรองทั่วๆ ไปไม่มีความสามารถขนาดนี้หรอก!"

"ไอ้หยา อาจารย์จางใส่สูทแล้วหล่อม๊ากมากเค๊อะ!"

"ฉันล่ะรักอาจารย์จางมากอ่ะ ซื้อให้แฟนฉันใส่ล่ะกัน เอาอาจารย์จางมาเป็นแฟนไม่ได้ ก็ได้แต่ให้แฟนฉันใส่เสื้อผ้าเหมือนอาจารย์จางนี่แหละ!"

"เม้นต์บน เดี๋ยวแฟนเธอจะร้องไห้เอานะ"

"ตอบกลับเม้นต์บน ตั้งแต่อาจารย์จางเย่เตะอีอันอ๊กปลิว แฟนฉันก็กลายเป็นแฟนคลับของจางเย่ไปแล้ว!"

"หือ ที่นี่เกิดเรื่องอะไรขึ้น? ทำไมคึกคักกันแบบนี้ล่ะ? เม้นต์กันที่หน้าเพจแบบนี้ ทำไมมีคอมเมนต์เยอะจัง? เกิดเรื่องอะไรขึ้น? ร้านนี้ลดราคาเหรอ... ไอ้หยา ถล่มแม่*มัน! นี่มันจางเย่นี่หว่า! อ้อ อาจารย์จางมาเป็นนายแบบ? แต่นี่มันร้านขายของออนไลน์นะ จะสุดยอดไปไหนเนี่ย?"

จางเย่!

จางเย่!

ทุกคนล้วนพูดถึงแต่ชื่อจางเย่!

หลิวเชี่ยนตะลึงงัน เธอเพิ่งจะทราบตอนนี้เองว่ายอดขายของร้านที่พุ่งทะยานกะทันหันนี้เป็นเพราะอะไร! เธอได้แต่หันมามองหลังจางเย่ปากอ้าตาค้าง "..เธอเป็นดาราจริงเหรอ?"

จางเย่ไม่ตอบคำ ไม่รู้ว่าจะตอบกลับอย่างไรดี

จางส่วงชำเลืองมองเพื่อนสาว ตอบแทนจางเย่ว่า "ก็บอกเธอไปตั้งแต่แรกแล้วไง น้องฉันเป็นดาราใหญ่นะ ดังมากเลย!"

หลิวเชี่ยนถามด้วยความมึนงง "เป็นดาราอะไร? ทำอะไรเหรอ? แฟนคลับมากแค่ไหน? นักร้องรึเปล่า?"

จางส่วงคิดๆ แล้วจึงตอบ "น้องฉันน่ะ ทำงานหลายอย่างนะ เป็นนักแต่งเพลง นักเขียน นักวิชาการ ลิปิกร ดีเจ พิธีกรรายการโทรทัศน์ นักวางแผนโฆษณา อาจารย์ที่เป่ยต้า อืม นี่นั่นอีกเยอะแยะ ฉันก็จำได้ไม่หมดหรอก"

หลิวเชี่ยนด่า "เธออย่าอำสิยะ นี่จริงจังนะ!"

จางส่วงเหลือกตาใส่ "ฉันก็พูดกับเธอจริงจังแล้วนี่ไง!"

หลิวเชี่ยน "……（&amp;￥###@@！"

*-*-*-*-*-*-*-*-*-*-*-*-*-*-*-*-*


[Go To Next Chapter]( ./53.md)