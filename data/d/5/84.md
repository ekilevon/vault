##บทที่ 484 : ผลงานชิ้นที่สองคลอดแล้ว!
เย็นวันเดียวกัน

‘ผมเป็นคนมีการศึกษา’ กลายเป็นกระแสขึ้นมา!

‘บุคคลนิรนาม’ ทั้งสองคนมีคะแนนโหวตพุ่งสูงทะลุฟ้า!

หนึ่งแสนสาม…

หนึ่งแสนห้า…

สองแสน…

เป็นคะแนนโหวตที่ทำลายสถิติของการประกวดละครตลกและละครพูดระดับประเทศไปเรียบร้อย ทั้งยังสร้างสถิติใหม่ตลอดทุกวินาที กลายเป็นประวัติศาสตร์หน้าใหม่! หากนึกไม่ออกว่าคะแนนโหวตนี้มากแค่ไหนละก็ สามารถอธิบายง่ายๆ คือ จากตัวเลขแล้ว ตั้งแต่เริ่มการแข่งขันช่วงเช้าจนถึงเวลานี้ ผู้เข้าแข่งขันทั้งพันกว่ารายได้คะแนนโหวตรวมสองแสนแปดหมื่นหกพันโหวต หรือหมายความว่า ชาวเน็ตได้ทำการโหวตมาเกือบสามแสนครั้ง และกลุ่ม ‘บุคคลนิรนาม’ ได้คะแนนโหวตมามากกว่าครึ่ง!

หนึ่งต่อพัน!

สองแสนต่อแปดหมื่นหกพัน!

เป็นการชนะโหวตอย่างถล่มทลาย!

เป็นช่องว่างที่แทบจะมองตรงๆ ไม่ได้ ฝูงชนพากันโห่ร้องชื่นชมกันแทบทุกคน พวกเขาไม่เคยพบกับตลกเซี่ยงเซิงตลาดแนวนี้มาก่อน ทุกคนจึงให้คำชื่นชมไว้อย่างสูง!

ทว่า เมื่อเทียบกับความชื่นชอบของประชาชนทั่วไปแล้ว ปฏิกิริยาจากส่วนอื่นๆ กลับแตกต่าง!

ทางสื่อเงียบสนิท มีข่าวออกมาทางสื่อเพียงไม่กี่ฉบับที่กล่าวถึงการแข่งขันครั้งนี้ แม้แต่ชื่อหัวข้ออย่าง ‘ผมเป็นคนมีการศึกษา’ ก็ยังไม่ได้รับการกล่าวถึง เช่นเดียวกับชื่อของจางเย่และเหยาเจี้ยนไฉ เท่านั้นไม่พอ สื่อเหล่านี้กลับกล้ารายงานว่านักแสดงตลกบางคนทำได้ค่อนข้างดีในรอบคัดเลือกนั่นคือศิษย์ทั้งสองของถังต้าจาง หนังสือพิมพ์สองฉบับถึงกับยกย่องอย่างเลิศเลอ กล่าวว่าพวกเขานั้นได้รับสืบทอดกาสาวพัสตร์[1]ของถังต้าจาง ผลงานในรอบคัดเลือกนั้นโดดเด่นอย่างยิ่ง รวมถึงบุคคลในอันดับสองของรอบคัดเลือก ซึ่งสื่อรายงานว่าเป็นกิ่งก้านอันโดดเด่นที่แสนเปล่งประกาย!

เหล่าชาวเน็ตหลายคนได้เห็น ต่างเหยียดยิ้ม!

"น่าขำจริงๆ!"

"นี่.. เรายังอยู่บนโลกใบเดียวกันรึเปล่าวะ?"

"ลูกศิษย์สองคนของถังต้าจางเรียกว่าสร้างผลงานออกมาได้ดี อย่างนั้นจางเย่กับเหยาเจี้ยนไฉเรียกว่าอะไร? ของสองคนนั้นแม่*ไม่กลายเป็นสะท้านจักรวาลแล้วเรอะ!"

"โคตรปลอมเลย!"

"นี่มันข่าวบ้าบออะไร?"

"ถึงสองคนนั้นจะโดนแบนไปแล้ว แต่ข่าวก็ควรจะว่ากันตามจริงไม่ใช่เหรอ?"

"หนังสือพิมพ์พวกนี้ไม่ได้พูดความจริงกันสินะ? นี่มันชักนำไปในทางผิดชัดๆ!"

"พวกเขาอยากพูดอะไรพวกเราก็ต้องเชื่อแบบนั้นด้วยเหรอ เฮ้อ คนที่พอมีสมองจะรู้ว่านี่มันเรื่องอะไร อย่าคิดว่าประชาชนเป็นคนโง่สิฟะ!"

"ไอ้สื่อพวกนี้แม่*หลอกตัวเองหลอกคนอื่นกันชัดๆ!"

"หนังสือพิมพ์ทำไมเป็นอย่างนี้ล่ะ? ตัวพวกคุณเองเชื่อแบบนี้จริงๆ เหรอ?"

ผลงานของจางเย่กับเหยาเจี้ยนไฉครั้งนี้ หากไม่ได้รับการถ่ายทอดสด ไม่ได้ก่อความวุ่นวายใหญ่โตขนาดนี้ ทุกคนคงหลงเชื่อตามที่สื่อรายงานมาแล้วจริงๆ ทว่าตอนนี้คนที่ให้ความสนใจกับการแข่งขันทั่วประเทศในครั้งนี้ มีใครบ้างไม่ทราบว่ามีนอกมีใน? แน่นอนว่าเรื่องนี้ปิดคนไม่มิด ทุกคนล้วนทราบกระจ่างแจ้ง ดังนั้นสื่อยิ่งทำอย่างนี้ ประชาชนมีแต่จะยิ่งรู้สึกสะอิดสะเอียน!

จากนั้นในเวยป๋อได้มีคนที่เรียกตัวเองว่าเป็น ‘นักวิจารณ์ท่านหนึ่ง’ โผล่ออกมา

เขาคนนี้เป็นคนดังในเน็ต ชื่อจริงไม่ทราบ การงานไม่กระจ่าง ทว่าปากร้ายมาก มักโจมตีคนดังและดาราบางคนทางอินเทอร์เน็ตเสมอ ต่อมาด่ามาด่าไป ก็ได้แฟนคลับเวยป๋อมาสองแสนกว่า ภายหลังเวลามีเรื่องอะไร เขาเป็นต้องออกมาสอดสักหน่อย

เขาชื่อว่า ‘อ้าลี่ซานต้า(อเล็กซานเดอร์)’ "เห็นเจ้า ‘ผมเป็นคนมีการศึกษา’ นี่แล้ว ไม่เข้าใจจริงๆ ว่า CCTV 11 ไปกินอะไรมา เซี่ยงเซิงไร้ค่าขนาดนี้ยังกล้าถ่ายทอดสด? เกิดความผิดพลาด? ผมว่าคนที่มีส่วนเกี่ยวข้องนี่ควรไปลาออกเพื่อรับผิดชอบเถอะ รับเงินเขามาแล้วไม่ทำงาน จะต้องการพวกคุณไปทำไม? เซี่ยงเซิงเรื่องนี้ที่ทำให้ผมขำนั่นเพราะมันโคตรใช้ไม่ได้เลย เซี่ยงเซิงคือศิลปะนะ ทำไมมาถึงสองคนนี้ก็กลายเป็นน่ารังเกียจอย่างนี้ล่ะ? ยังจะเรียกว่าเซี่ยงเซิงได้อีกเหรอ? ผลงานอย่างนี้ทำออกมาไม่ขายหน้าคนหรือ! ยิ่งกว่านั้นมุกในเรื่องหลายมุกเรียกว่าฟังไม่เข้าหูสักอย่าง แต่กลับได้ออกอากาศทางอินเทอร์เน็ต เลยทำให้คนรู้จักมากขึ้นหน่อย แต่ต่อให้ใหญ่กว่านี้ก็ไม่มีที่ให้เซี่ยงเซิงห่วยๆ แบบนี้หรอก! สำหรับพวกเขา ผมมีคำวิจารณ์ให้แค่ --- หยาบคาย ไร้รสนิยม ชี้นำสังคม!"

จากนั้นมีนักวิจารณ์อีกท่านออกมาพูดในเวยป๋อเช่นกันว่า "คำสั่งที่ 43 เพิ่งจะออกมา ตัวเอกสารได้กำชับให้สื่อทุกประเภททำตามคำสั่งนี้ งดการเผยแพร่ความต่ำช้าทั้งสาม ตัวเอกสารยังไม่ทันหายอุ่น จางเย่กับเหยาเจี้ยนไฉก็มาก่อเรื่องไม่สนใจทางลมแล้ว? ออกจะผยองเกินไปรึเปล่า? ผมไม่อยากจะวิจารณ์เจ้า ‘ผมเป็นคนมีการศึกษา’ ชิ้นนี้ด้วยซ้ำ เพราะเต็มไปด้วยความต่ำช้าทั้งภายนอกและภายใน เรียกเป็นผลงานที่ดีงามอะไรไม่ได้สักนิด ผมขอเสนอให้ CCTV 11 และทีมจัดการแข่งขันเพิกถอนสิทธิ์ในการเข้าแข่งของจางเย่กับเหยาเจี้ยนไฉ!"

ต่อจากนั้น ถังต้าจางจากวงการเซี่ยงเซิงได้โพสต์ข้อความออกมา ซึ่งระบุชื่อนามไว้อย่างชัดเจน "ผมรู้สึกเสียใจและหดหู่ใจเป็นอย่างยิ่งที่ผลงานซึ่งทำลายเซี่ยงเซิงเช่นนี้ได้รับการตอบรับเป็นอย่างดี ไม่ว่า ‘ผมเป็นคนมีการศึกษา’ จะตลกหรือไม่ ผมไม่วิจารณ์ แต่ศิลปะอย่างเซี่ยงเซิงไม่ได้เน้นที่ความตลก ในเมื่อวิชาชีพของผมนับเป็นศิลปะ อย่างนั้นก็ต้องมีภารกิจและคุณค่าในตัวมันเอง ไม่ควรเป็นสิ่งที่จะทำลายมรดกจากบรรพบุรุษ ไม่ว่าเซี่ยงเซิงบทไหนก็ตาม ล้วนต้องมีพื้นฐานสาระปะปนอยู่ หากเต็มไปด้วยเรื่องตลก นั่นไม่นับเป็นเซี่ยงเซิงแล้วล่ะครับ ดังนั้น วงการเราจะไม่ยอมรับเซี่ยงเซิงประเภทนี้เด็ดขาด!"

ตามมาด้วยนักวิจารณ์ชื่อดังของจีนอีกท่านหนึ่ง "ผลงานของจางเย่กับเหยาเจี้ยนไฉ มีมูลค่าในตลาดสูงมาก ผมฟังแล้วเนื้อหาภายในนับว่ามีบางส่วนที่น่าสนใจ แต่ก็แค่บางส่วนเท่านั้น ถ้าเซี่ยงเซิงต้องการทะลุผ่านคอขวดกับข้อจำกัดตอนนี้ ต้องอาศัยคุณค่าเชิงศิลปะเท่านั้น เมื่อเสียไปแล้วก็เท่ากับการปฏิเสธแก่นสำคัญ จางเย่กับเหยาเจี้ยนไฉมาจากสายงานอื่น เดินหลงทางไปในทางที่ผิด นับเป็นเรื่องน่าเสียดาย ถ้ามีอาจารย์เซี่ยงเซิงต้องการชี้แนะพวกเขา ไม่แน่ว่าสองคนนี้อาจมีสิทธิ์กลับมาในทางที่ถูกที่ควร เพื่อไม่ให้พวกเขาต้องหลงทางไกลเกินไป ผมแนะนำว่าจางเย่กับเหยาเจี้ยนไฉควรดูผลงานของอาจารย์ถังต้าจางซึ่งเป็นศิลปะของแท้ จะได้เรียนรู้มากขึ้นจากผู้อาวุโส อย่าให้ผลงานเต็มไปด้วยความต่ำช้าจนเกินไปเลยนะครับ"

พวกเขาหลายคนโผล่หน้ากันออกมา สถาบันหลายแห่งก็ออกมายืนกันหน้าสลอน!

อย่างเช่นรองประธานสมาคมนักเขียนนครหลวงเมิ่งตงกั๋ว ประธานสมาคมฉู่อี้ เหล่านักแสดงตลกคู่เซี่ยงเซิงในวงการ หรือแม้แต่เหล่าผู้เข้าแข่งขันครั้งนี้หลายคน ต่างพร้อมใจกระโดดออกมาร่ำร้องอยู่ในอินเทอร์เน็ต สาปแช่งจางเย่กับเหยาเจี้ยนไฉ!

"หยาบคายที่สุด!"

"นี่มันเซี่ยงเซิงอะไรกัน!"

"ทำไมตลกหยาบคายแบบนี้ถึงได้คะแนนโหวตเยอะนักนะ? ต้องเป็นคะแนนปลอมแน่นอน จางเย่กับเหยาเจี้ยนไฉเป็นดารา มีฐานแฟนคลับจำนวนมาก แฟนๆ สร้างผลโหวตให้เขานับเป็นเรื่องปกติ พวกเรานักแสดงตลกเซี่ยงเซิงจะสู้กับพวกเขาไหวได้อย่างไร? พวกเขาไม่ได้ชนะด้วยผลงาน แต่ด้วยฐานแฟนคลับต่างหาก นับว่าไม่ยุติธรรม! ฉันขอเสนอให้ลบทั้งคะแนนและสิทธิ์ในการเข้าแข่งขัน!"

"ถูกต้อง ปล่อยให้จางเย่กับเหยาเจี้ยนไฉเข้าแข่ง นับเป็นเรื่องไม่ยุติธรรมสำหรับพวกเรา เขาเป็นดาราในระดับ C มีแฟนคลับมากขนาดไหนใครๆ ก็รู้!"

"สนับสนุนอาจารย์ถัง!"

"นักวิจารณ์ทั้งหลายพูดได้ดี!"

"ไม่ผิด พูดอย่างที่ฉันอยากจะพูดเลย เซี่ยงเซิงที่มีแต่สามต่ำช้า ทุกคนควรจะช่วยกันต่อต้านสิ! ฉันล่ะสงสัยจริงๆ ว่าทำไมมีคนชอบเซี่ยงเซิงที่ต่ำช้าอย่างนี้ลง? พวกคุณไม่มีการวิเคราะห์ศิลปะสักนิดเลยหรือ? แยกแยะระหว่างทางที่สูงส่งต่ำช้าไม่เป็นหรือ?"

"ฉันเองก็ไม่เข้าใจ ผู้ชมสมัยนี้เป็นอะไรกันไปหมด? นักแสดงกับผลงานดีๆ ตั้งมากมายพวกเขาไม่ฟัง กลับไปชอบไอ้ผลงานต่ำช้าชิ้นนี้เนี่ยนะ? เฮ้อ.. เซี่ยงเซิงสมัยนี้นับวันยิ่งทำยากขึ้นเรื่อยๆ พวกเราศึกษากันอย่างหนัก เล่นอย่างจริงจัง พวกเขากลับไม่ยอมรับ แต่พอจางเย่กับเหยาเตี้ยนไฉแค่ออกมาพูดอะไรมั่วๆ ห่วยๆ กลับมีคนยอมรับได้? ผู้ฟังสมัยนี้ไม่รู้จักศิลปะสินะ? ผมเสียใจจริงๆ ทั้งกับเรื่องวงการเซี่ยงเซิงและยุคสมัยนี้ เฮ้อ!"

"แบนจางเย่กับเหยาเจี้ยนไฉ!"

"ใช่ แบนความต่ำช้า!"

"ก็แค่มีแต่ความตลก! แบบนี้น่ะขึ้นเวทีไม่ได้หรอก!"

ผู้คนทั้งจากแวดวงวรรณกรรม วงการตลก คนมีชื่อเสียงและเหล่าผู้เกี่ยวข้อง ต่างออกมารุมประณามจางเย่กับเหยาเจี้ยนไฉกันหนักหน่วง!

คนทั่วไปต่างปรบมือให้ แต่เหล่าองค์กรณ์และดารานักแสดงกลับออกมาด่าจางเย่กับเหยาเจี้ยนไฉจมดิน นับเป็นความขัดแย้งกันสุดขั้ว พวกเขาดูงานชิ้นเดียวกัน แต่กลับได้เสียงวิจารณ์แยกเป็นสอง คนที่เป็นกลางเห็นแล้วล้วนแต่ไม่เข้าใจ พวกเขาเคยเห็นความขัดแย้งครั้งใหญ่ แต่ไม่เคยเห็นที่ใหญ่ขนาดนี้มาก่อน!


…….


ราวสามทุ่มกว่า

เจียวเหมิน ที่บ้านจางเย่

หลังจางเย่ทานข้าวที่บ้านของเหยาเจี้ยนไฉเสร็จ เขากลับมาบ้านพร้อมเหยาเจี้ยนไฉ เร่งรีบเตรียมการแสดงของวันต่อไป

ทว่าเพิ่งกลับมาถึงบ้าน เมื่อท่องอินเทอร์เน็ตดูก็พบว่าคนจากทั้งวงการวรรณกรรม นักวิจารณ์และเหล่าคนดังในเน็ตทั้งหลายต่างสาปแช่งวิจารณ์พวกเขายับ ทำเหมือนมีความแค้นใหญ่หลวงต่อจางเย่กับเหยาเจี้ยนไฉอย่างไรอย่างนั้น ชิงชังลึกเข้ากระดูกดำ!

เหยาเจี้ยนไฉด่า "ไอ้เว*ฝูงหมาบ้า!"

จางเย่ฉีกยิ้ม "ถึงกับบอกว่าคนดูไม่รู้เรื่องเซี่ยงเซิง? ตัวเองรำไม่ดีโทษปี่โทษกลองโทษคนดู? คนเมืองหลวงมีคำกล่าวว่า ถ่ายไม่ออกอย่าด่าส้วม ผมว่าคำนี้ต้องยกให้พวกเขานี่แหละเหมาะสมที่สุด อ้อ ไอ้ถังต้าจางนั่นก็โผล่หน้าออกมาด้วย? ผมไม่สนใจเขาก็ยังมาล้ำเส้น? ยังจะออกมาวุ่นวายกับผม? ได้ ลูกพี่แม่*จะจำไว้ ไอ้พวกชาวเน็ต นักวิจารณ์งั้นเหรอ? ได้!"

เหยาเจี้ยนไฉ "ช่างหัวพวกมัน พวกเราเล่นของเราให้ดีก็พอ"

จางเย่แค่นหัวเราะ "เหล่าเหยา ผมคิดออกแล้วว่าพรุ่งนี้จะเล่นอะไรดี"

เหยาเจี้ยนไฉอึ้งงัน "..หา ระหว่างทางกลับมายังบอกอยู่เลยว่าคิดไม่ออกนี่ ทำไมถึงได้ไวขนาดนี้ล่ะ?"

แน่นอน เห็นพวกนั้นด่ามาเสียขนาดนี้ เขาก็มีความคิดเรื่องผลงานในสมองชิ้นหนึ่งขึ้นมาเลย ทำให้ตัดสินใจได้ทันที ในเมื่อพวกนั้นให้วัตถุดิบมาป้อนงานชิ้นนี้เอง พยายามจะขึ้นข่มพวกเขาซ้ำแล้วซ้ำเล่าเอง หากไม่ได้กัดพวกมันกลับไปเสียบ้าง ก็ไม่ใช่จางเย่สิ!





*-*-*-*-*-*-*-*-*-*-*-*-*-*-*-*




[Go To Next Chapter]( ./85.md)