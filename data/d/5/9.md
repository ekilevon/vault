##บทที่ 409 : ข้า จางเย่คู่ควรด้วยหรือ?
ตอนบ่าย

ในห้องขังของสถานีตำรวจ

แกร๊ก ประตูเปิดออกจากด้านนอก ในที่สุดก็มีคนมาส่งข้าวส่งน้ำ

จางเย่เห็นคนที่เข้ามา เป็นผู้กำกับสถานีตำรวจหยางเจี๋ยยกถาดข้าวมาให้ด้วยตนเอง เขาก็ไขว่ห้างเอามือลูบท้องทันที บ่นว่า "ผู้กำกับหยาง ผมตื่นตั้งแต่หกเจ็ดโมงแล้ว ข้าวเช้ายังไม่ได้กิน ไม่มีข้าวเตรียมให้ก็ไม่เป็นไร แต่อย่างน้อยน่าจะมีน้ำให้ผมหน่อยสิ? คุณฟังดูสิ ผมเสียงแหบหมดแล้วเนี่ย ตะโกนตั้งนานก็ไม่มีใครมา ไม่มีใครว่างสักคนเลยเหรอครับ?"

หยางเจี๋ยวางถาดลง เห็นว่ามีเก้าอี้ว่างก็รีบหย่อนก้นนั่ง หอบหายใจเหมือนเพิ่งวิ่งระยะหนึ่งพันห้าร้อยเมตรเสร็จ ดูเหน็ดเหนื่อยสุดๆ "อาจารย์จาง ขอโทษด้วยจริงๆ นะ ปลีกตัวมากันไม่ได้เลย นายตำรวจทั้งสถานีนอกจากสองคนที่กลับบ้านต่างจังหวัดที่มาไม่ได้แล้ว คนอื่นๆ ต้องมาทำ OT กันหมด ไม่มีใครอยู่ชั้นบนเลย ทุกคนลงไปรับหน้าที่เคาน์เตอร์รับแขกด้านล่างกันหมดน่ะ ไม่ได้ตั้งใจทิ้งคุณนะ พวกเราทุกคนก็ยังไม่ได้กินอะไรเลยเหมือนกัน"

จางเย่นึกสงสัย "ปีใหม่ทั้งที มีอะไรยุ่งเหรอครับ?"

"ความจริงไม่มีหรอก" หยางเจี๋ยกล่าว "อืม ไม่ใช่เรื่องใหญ่อะไรนักหนา"

จางเย่หิวโหยสุดๆ หยิบตะเกียบขึ้นมากินข้าว ทางหนึ่งกินทางหนึ่งถามว่า "เรื่องอะไรกัน? เช้านี้ผมตื่นขึ้นมาก็ได้ยินข้างนอกวุ่นวายกันใหญ่โต ทำไมคนเยอะนักล่ะครับ?"

หยางเจี๋ยตอบทั้งที่ยังไม่หายผวา "มีคนมาพันกว่าคน"

"หือ?"

"ที่พูดยังน้อยนะ ข้างนอกยังมีคนอีกพอสมควรเชียว"

"เกิดอะไรขึ้นครับ?"

"ทั้งหมดเพราะคุณมาที่นี่นั่นแหละ"

"เพราะผม?"

"คุณกินข้าวเถอะ กินอิ่มแล้วผมจะเล่าให้ฟัง"

"ไม่ คุณเล่ามาก่อนเถอะ ไม่บอก ผมก็กินไม่ลง"

จางเย่วางตะเกียบลงรอฟังเรื่องราวทั้งหมด เขาไม่ทราบจริงๆ ว่าเกิดขึ้นได้อย่างไร
หยางเจี๋ยมองดูชายหนุ่ม กัดฟันเล่าว่า "เช้าวันนี้ มีคนกรูกันเข้ามาในสถานี ตอนแรกมีไม่กี่ร้อยหรอก แต่ไปๆ มาๆ คนยิ่งมามากขึ้นเรื่อยๆ ต่างมามอบตัวกันทั้งหมด เอาแต่บอกว่าพวกเขาเป็นคนลงมือทำร้ายอีอันอ๊กกับสองบอดี้การ์ดเอง บอกว่าไม่ใช่ฝีมือคุณ เฮ้อ พวกเราจะทำอะไรได้? ได้แต่ต้องบันทึกปากคำน่ะสิ ตอนแรกคิดว่าจะได้ให้คนยอมๆ ไปเอง แต่คนดันมากเกินไป นี่ก็ทำงานกันตั้งแต่แปดโมงเช้ายังบันทึกปากคำไม่เสร็จสักที ขนาดพวกเราแนะนำให้ทุกคนกลับไปก่อน ก็ไม่มีใครฟัง พูดอะไรไปไม่มีใครเชื่อ มีคุณตาคุณยายอายุเก้าสิบกว่ามากันด้วยซ้ำ พวกเราขอร้องก็ไม่ได้ผล ทางส่วนกลางส่งกำลังมาสนับสนุน แต่ทุกคนมามอบตัวไม่ได้มาก่อความวุ่นวาย แถมเป็นระเบียบอย่างยิ่ง พวกเราจะไปไล่คนกลับก็ไม่ได้ ตอนนี้เลยชะงักกันในสภาพนี้หมด"

จางเย่เงียบไปครู่ "ทำไมเป็นแบบนี้ไปได้?"

หยางเจี๋ยยิ้มเจื่อน "มีคนเอาเรื่องที่คุณรับผิดแทนคนทั่วไปไปโพนทะนาลงในเน็ต ประชาชนประทับใจในตัวคุณมาก เลยตามๆ กันมาช่วยน่ะ"

จางเย่เดาะลิ้น นี่มันอะไรกัน เขารับความผิดไว้ เพราะคนแรกที่ลงมือคือเขา นับว่าเป็นตัวการใหญ่เสียด้วยซ้ำ เป็นผู้นำในการกระทำความผิดเชียวนะ อย่างไรความผิดนี้ก็หนีไม่พ้น โดนข้อหามากสักหน่อยยังไม่เห็นเป็นไร จะมากจะน้อยก็ไม่มีอะไรเปลี่ยนแปลง แค่คิดว่าจะให้คนอื่นๆ ที่มารุมทำร้ายคนได้ลดความยุ่งยาก แต่ทำไมมันถึงยิ่งวุ่นวายแบบนี้ล่ะ? มากันพันกว่าคนเชียว?

หยางเจี๋ยมองเขา "อาจารย์จาง คำพูดของพวกเราไม่มีประโยชน์ ทางส่วนกลางลงมาช่วยก็ยังไร้ค่า ตอนนี้มีแต่ให้คุณออกหน้า รบกวนคุณช่วยพวกเราสักหน่อยเถอะ"

จางเย่ไม่คิดอะไรก็ลุกขึ้นทันที "ไม่ต้องพูดแล้ว ผมจะไปกับพวกคุณ"

"งั้นก็ขอบคุณมากแล้ว เอ้อ คุณกินข้าวก่อนสิ" หยางเจี๋ยกล่าว

จางเย่โบกมือ "กินไม่ลงแล้ว ไปจัดการเรื่องนี้ก่อน ไปกันครับ"

หยางเจี๋ยเห็นดังนั้นก็รีบพาจางเย่ไปทันที ให้คนโดนจับออกไปกล่อมคน นับเป็นครั้งแรกของสถานีเขา แม้จะไม่ถูกกฎนัก แต่กับสถานการณ์พิเศษซึ่งใช้วิธีการพิเศษ เรื่องนี้นับว่าวุ่นวายยกใหญ่ ถ้าจางเย่ไม่ออกหน้าคงแก้กันไม่ตกแน่ๆ

……

ข้างนอก

ที่หน้าห้องโถงหลัก

"หือ!"

"จางเย่!"

"อาจารย์จางออกมาแล้ว!"

"อาจารย์จาง!"

"เป็นยังไงบ้าง?"

เห็นจางเย่เดินลงมาทางบันได ทุกคนล้วนแสดงความเป็นห่วงออกมา!

เดิมทีจางเย่มีคำพูดเต็มอก ระหว่างที่เดินลงมาชั้นล่างได้นึกเตรียมไว้อยู่นาน สิ่งที่คิดจะพูดล้วนรออยู่ในลำคอ ทว่าพอเห็นคนนับร้อยที่เบียดเสียดกันในห้องโถงใหญ่ และอีกหลายร้อยที่นอกประตู ไม่ว่าจะแก่เด็กหนุ่มสาว ทั้งชายทั้งหญิงหลากหลายสีหน้า จางเย่พลันพูดอะไรไม่ออก ในใจราวกับมีไฟกองหนึ่ง ไม่ใช่กองไฟอันร้อนรุ่ม ทว่าอบอุ่นเกินจะกล่าว!

ผู้เฒ่าวัยเก้าสิบเอ็ดถูกประคองเดินมาหาโดยหลานชายหลานสาว เดินทีละก้าวขยับไม้เท้าทีละก้าว สายตาจับจ้องที่จางเย่ กล่าวว่า "จางน้อย เธอเป็นคนดี พวกเราเองก็ไม่กลัวเหมือนกัน! เธอดูคนที่มากันวันนี้สิ..." เขาชี้ไปทางทุกคน "ไม่มีใครจัดฉาก ทุกคนมากันด้วยตนเอง มีทั้งคนในเมืองหลวง ทั้งคนจากเทียนจิน ยังมีคนที่บินมาจากเซี่ยงไฮ้ ทุกคนรวมใจกันเพื่อเธอ!"

เด็กหนุ่มคนหนึ่งกล่าวอย่างตื่นเต้นตื้นตัน "พวกเราไม่ได้มาเพื่ออะไร พวกเรามาแค่เพื่อให้ทุกคนได้รู้ว่า พวกเราแม่*ก็รักแผ่นดินนี้เหมือนกัน!"

เด็กสาวคนหนึ่งกล่าว "อาจารย์จางโหดร้ายอะ! กับเรื่องที่มี ‘เกียรติ’ แบบนี้ทำไมถึงกินคนเดียวไม่แบ่งกันล่ะ! พวกเราก็อยากได้ ‘อาบแสง’ เหมือนกันนะ!"

ชายวัยกลางคนกล่าวว่า "ถูกต้อง!"

หญิงชราคนหนึ่งกล่าวว่า "ก็แค่ฟาดไปไม่กี่ไม้! นับเป็นอย่างไรได้! ฉันไม่เชื่อว่าห้องขังจะรองรับคนมากขนาดนี้ได้! ฉันไม่เชื่อว่าจะไม่มีความยุติธรรม!" หญิงชราหันไปหานายตำรวจอาวุโสแล้วชี้นิ้วหาจางเย่ "พวกเธอดู พวกเธอดูสิ! จางน้อยเป็นคนดีขนาดไหน! ไอ้เจ้าลูกหลานกระต่ายแซ่อีนั่นผลักเด็กของบ้านเรา ยังไม่แสดงสีหน้าท่าที ไม่ขอโทษ ไม่ช่วยประคอง แต่กลับมาบอกว่าตัวเองเป็นคนถูกกระทำ? ยังจะมาแหกปากบอกคนอื่นๆ? ที่มันทำนั่นแหละคือความผิด! ฉันถามเธอซิ! ถ้าลูกเธอโดนคนผลัก คนเขายังไม่ขอโทษแล้วเดินจากไป เธอจะไม่ลุกขึ้นทำอะไรเลยหรือ? เธอลืมตาดูหน่อยไหม? หา? ทำไมมีแต่จางน้อยที่โดนจับอยู่คนเดียว! พวกเธอยังมีสำนึกผิดชอบชั่วดีบ้างไหม!"

นายตำรวจอาวุโสได้แต่ยิ้มเจื่อน "คุณย่า อย่าเพิ่งร้อนใจ อย่าเพิ่งร้อนใจสิครับ"

หญิงชราขุ่นเคือง "ไม่ร้อนใจได้เรอะ! ฉันบอกพวกเธอไว้เลยนะ! อยากจับก็จับฉันไปด้วย! ฉันก็ตีไอ้คนแซ่อีนั่นเหมือนกัน!"

"ฉันด้วย!"

"ใช่! ฉันก็ด้วย!"

"จะจับก็รีบจับ!"

"วันนี้พวกเรามาแล้ว ไม่ได้เตรียมจะกลับไป!"

"อาจารย์จาง ไม่ใช่คุณคนเดียวที่รักแผ่นดินนี้! พวกเราก็เช่นกัน!"

ทั้งในและนอกสถานีต่างเต็มไปด้วยเสียงตะโกนของฝูงชน เสียงนั้นดังกระหึ่มไปถึงหน้าถนน มีบางส่วนถึงกับตามเข้ามาดูความสนุกสนาน จึงได้ทราบว่าเกิดเรื่องอะไรขึ้น ในบรรดานั้นมีชายหนุ่มบางส่วนดื่มสุราตั้งแต่เที่ยง พอฟังแล้วอดรนทนไม่ไหว ยืดคอขึ้นตะโกนออกมา!

"ผมมอบตัว!"

"ผมก็มอบตัว!"

"ฮึ่ม! น่าโมโหชะมัด! นับฉันไปด้วยหนึ่ง!"

"รีบมาจับฉันสิ! ถึงเวลานั้นไม่แน่ว่าฉันจะได้ฟังทอล์คโชว์สดๆ จากอาจารย์จางในห้องขังเดียวกัน! ฉันไม่ฟังอะไร จะฟังแต่ตอนที่ด่าคนต่างชาติเท่านั้น!"

คนไม่น้อยลง มีแต่จะเพิ่มขึ้นเรื่อยๆ ทั้งสถานีตำรวจตอนนี้ไม่สามารถเบียดเสียดเข้ามาได้อีก ห้องโถงใหญ่เต็มหมดแล้ว ไหนจะนอกประตูหน้าที่มีแต่คนเลือดลมพลุ่งพล่านเต็มที่!

หยางเจี๋ยกับบรรดาตำรวจในสถานีล้วนแต่ปวดศีรษะ จะไปทำแบบนั้นได้ยังไง!

ในบรรดานั้นมีเหล่านักข่าวปะปนเข้ามาด้วย เห็นเหตุการณ์ที่ไม่เคยคิดฝันมาก่อนเช่นนี้ ต่างหันมองหน้ากันด้วยความตกตะลึง ในใจคล้ายมีเลือดลมอุ่นระอุสายหนึ่ง พวกเขาทำข่าว ทุกวันล้วนแต่เห็นด้านลบของสังคม พี่น้องแย่งชิงทรัพย์สิน ผู้เฒ่าหกล้มไร้คนพยุง คนหลอกขายสินค้า ทั้งโกงทั้งข่มขู่ มาตอนนี้เห็นภาพฝูงชนอันงดงามตรงหน้า กลับทำให้พวกเขาเกิดความรู้สึกอันซับซ้อน

จางเย่เร่งฝีเท้าเข้ามา รู้สึกประทับใจเหลือเกิน เขารีบเข้าไปประคองผู้เฒ่าวัยเก้าสิบกว่าไว้ "คุณปู่ รีบกลับไปเถอะครับ กลับเถอะนะ ผมจางเย่ด้อยความสามารถ ต้องให้ท่านมาลำบากกับเรื่องผมทั้งที่อายุขนาดนี้..."

ท่านผู้เฒ่าค้ำไม้เท้าไว้ กล่าวว่า "เธอมีคุณธรรม มีความสามารถ คนอย่างเธอน่ะ ตอนนี้มีน้อยลงทุกทีแล้ว!"

จางเย่เกลี้ยกล่อมอยู่นานยังไม่เป็นผล จึงผละไปหาทางหญิงชราอีกท่าน "คุณยาย ที่นี่หนาวนะ กลับบ้านดีไหมครับ ทำแบบนี้ผมยิ่งลำบากใจนะ"

หญิงชราตบบ่าเขาเบาๆ "ฉันไม่เป็นไร ร่างกายฉันยังแข็งแรง" จากนั้นชี้ไปยังห่อผ้าที่มุมหนึ่ง "ฉันเอาฟูกที่นอนมาแล้ว เตรียมจะอยู่ที่สถานีนี่แหละ!"

จางเย่กล่าว "อย่าทำแบบนี้เลยครับ นี่ลดทอนอายุผมไปแล้ว"

หญิงชราว่า "เธอไม่ต้องสนใจ ฉันแค่ทนดูเรื่องนี้ไม่ได้!"

"อาจารย์จาง" ชายหนุ่มคนหนึ่งกล่าว "ไม่ต้องพูดแล้ว พวกเราไม่กลับไปหรอก ให้ปากคำไว้ก่อน จะจับจะปล่อย พวกเราไม่สนใจ!"

"นั่นสิอาจารย์จาง!"

"คุณไม่ต้องกังวลนะ"

"ใช่ พวกเราไม่สนใจ!"

จางเย่ยังไม่หยุดพูด "ขอบคุณครับ ขอบคุณทุกคน แต่ว่ากลับไปเถอะครับ เชิญกลับไปเถอะ!"

ทันใดนั้น ด้านนอกมีคนเข้ามาสองคน!

เป็นหยางเหลียน คือแฟนคลับอันดับหนึ่งของจางเย่ โรคของเธอนั้นเพิ่งผ่าตัดแล้วเสร็จ ฟังว่าผลการรักษาค่อนข้างดี แต่ก็กำลังพักฟื้น ซึ่งแม่ของเธอพานั่งรถเข็นมา พอเข้ามาก็กล่าวคำแรกว่า "ฉันมามอบตัว!"

จางเย่ตะลึง "คุณมาได้ไงน่ะ?"

แม่เธอกล่าว "เสี่ยวเหลียนรู้ว่าคุณมีเรื่อง ไม่ว่าอย่างไรก็จะมาให้ได้ค่ะ!"

จางเย่อุทาน "แล้วคุณก็ไม่ห้ามเธอล่ะครับ แถมยังส่งเธอมาอีก! อากาศข้างนอกย่ำแย่แบบนี้ มีเชื้อนี่นั่นตั้งมากมาย รีบกลับโรงพยาบาลเลยครับ รีบเลยนะ!"

หยางเหลียนกล่าวหนักแน่น "ตอนฉันป่วยหนัก เป็นคุณยืมเงินมาให้ฉันไปรักษาตัว ฉันมีปัญหาคุณช่วยสุดความสามารถ มาตอนคุณมีปัญหา ฉันยังจะนอนเฉยอยู่ได้ยังไงคะ!"

คนที่สองที่เข้ามาเป็นลูกสาวของเพื่อนร่วมงานที่สถานีโทรทัศน์นครหลวงของจางเย่ ซึ่งล่วงลับไปแล้ว ‘คุณพ่อเว่ย’ นามว่า ‘เว่ยอิ่ง’ "ฉันก็มามอบตัวค่ะ อาจารย์จาง เรื่องนี้นับรวมฉันไปด้วย!"

จางเย่โกรธแล้ว "เว่ยอิ่ง เธอมายุ่งอะไรด้วย!"

เว่ยอิ่งตอบเสียงค่อย "ความยุติธรรมของพ่อ เป็นคุณที่คราวนั้นไม่กลัวต้องเสียงานออกหน้า ถึงกับยอมโดนจับเข้าตะราง ช่วยให้บ้านเราทวงคืนความยุติธรรมมาสำเร็จ! ฉันไม่มีความสามารถยิ่งใหญ่อย่างคุณ ทั้งไม่มีกำลังมากมายอย่างคุณ แต่ให้ออกแรงสักหน่อย ฉันยังพอทำได้นะคะ!"

จางเย่ตวาด "พวกคุณทำวุ่นวายไปหมดแล้ว! กลับบ้านเร็วเข้า!"

หยางเหลียนไม่ขยับ เว่ยอิ่งไม่พูดทั้งไม่จากไป พวกเธอทำใจแข็งยืนหยัดสู้!

จางเย่แสบจมูกอยู่บ้าง ตะโกนไปหลายครั้ง ก็ยังไม่มีใครจากไปแม้แต่คนเดียว! มองคนเหล่านั้นแล้ว จางเย่เต็มไปด้วยความตื้นตันใจจริงๆ!

ข้ามีอันใดคู่ควร?

ข้านั้นมีอันใดคู่ควรจริงหรือ?

*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./10.md)