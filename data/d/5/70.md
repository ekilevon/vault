##บทที่ 470 : พี่ลำบากน้องยากแค้น!
อินเทอร์เน็ตกำลังคึกคักกันหนักมาก

โดยเฉพาะแฟนคลับของจางเย่เหมือนโดนฉีดเลือดไก่!

คนเป็นกลางที่ปกติคอยสังเกตการณ์ต่างขำขันกับเรื่องที่เกิดขึ้น พวกเขาทราบแล้วว่าถังต้าจางวิ่งไปชนกำแพงเหล็ก จากการไปหาเรื่องอันธพาล!

“ถ้าเทียบ ‘หากชีวิตหลอกลวงเจ้า’ กับ ‘ลำนำนิราศเทียนหมู่’ แล้วถือว่าเข้าใจง่ายกว่ามาก ไม่ใช่แค่เข้าใจง่ายนะ แต่ยังเป็นกลอนที่คงไว้ซึ่งคุณค่าทางศิลปะ เราไม่เพียงเห็นความเป็นบทกวี แต่ยังเห็นถึงฝีปากของจางเย่ด้วย ปกติแล้วกลอนนั้นมีหลายแบบมาก ทั้งกลอนเข้ารหัส กลอนเชิงสัญลักษณ์ และอื่นๆ แต่จางเย่...... ถือว่าเป็นประเภทของกลอนด่า! กลอนธรรมดาทั้งสงบทั้งสุภาพ แต่พอประพันธ์โดยจางเย่กลับทรงพลานุภาพจู่โจม เขาได้ร่ายกลอนไว้ด่าคน และทำให้ทุกคนไม่รู้จะหัวเราะหรือร้องไห้ดีจริงๆ!

ธงเดี่ยวเหนือยอดไม้[1]!

หนึ่งแท้ในทั้งหมู่!

ไม่อาจหาใครเหมือนเขาเป็นคนที่สองในวงการวรรณกรรมหรือวงการบทกวีได้อีก!
——นี่แหละคือวรรณกรรมของจางเย่ นี่แหละคือจางเย่ผู้ไม่อาจลอกเลียนแบบ!

……

00.15 น.

เรื่องนี้ยังคงเป็นหัวข้อบนอินเทอร์เน็ต โทรศัพท์ของจางเย่ที่เพิ่งโยนทิ้งบนเตียงดังขึ้น เขาสงสังว่าใครกันโทรมาหาซะดึกขนาดนี้ พลางเอื้อมมือไปหยิบโทรศัพท์ โอ๊ะ เป็นเบอร์เหล่าเหยานี่!

เขารีบรับโทรศัพท์ “ไง เหล่าเหยา!”

อีกฝั่งเป็นเสียงหดหู่ไร้ความสดใสของเหยาเจี้ยนไฉ “น้องชาย นายอยู่ไหนเหรอ?”

“อยู่บ้าน เกิดอะไรขึ้นกับคุณรึเปล่า? นี่ออกจากสถานีตำรวจแล้วเหรอ?” จางเย่เพิ่งกลับมาหลังยุ่งจากหาเรื่องคนเสียเต็มที่ “คุณไม่เป็นอะไรนะ? ผมพยายามโทรหาคุณหลายวันก่อน แต่ไม่มีใครรับ!”

เหยาเจี้ยนไฉถอนหายใจยาว “อย่าไปพูดถึงเลย ฉันก็เพิ่งออกมาไม่นานนี่แหละ ว่าแต่นายอยู่บ้านคนเดียวหรือเปล่า?”

จางเย่ตอบ “ใช่”

เหยาเจี้ยนไฉ “งั้นนายรอฉันที่นั่นนะ”

จางเย่กระพริบตาปริบๆ ก่อนถาม “คุณเพิ่งถูกปล่อยตัว ทำไมไม่กลับบ้านล่ะ?”

“เพิ่งกลับไป แต่เมียฉันไล่ตะเพิดฉันออกมาน่ะสิ ไฮ้ อธิบายยากแฮะ ส่งที่อยู่นายมาหน่อย พี่นายต้องการที่นอนสักหลายวัน เหลือแต่นายให้พึ่งล่ะ” เสียงของเหยาเจี้ยนไฉขื่นขมมาก

จางเย่พูดไม่ออก “โอเค แล้วเจอกัน”

พอเขาวางสายเสร็จ ก็ส่งที่อยู่ไปให้เหล่าเหยา

ผ่านไปประมาณยี่สิบนาที สายของเหล่าเหยาก็โทรมา “น้องชาย ฉันมาถึงแล้ว นายลงมารับฉันหน่อยได้ไหม เร็วหน่อยนะ”

เฮ้

โตขนาดนี้ต้องให้ไปรับอีกเหรอ?

จางเย่ใส่เสื้อโค้ทก่อนลงมาชั้นล่าง พอลงมาถึงก็เห็นเท็กซี่จอดอยู่ข้างนอกพร้อมไฟเปิดอยู่

ประตูเปิดออก เหลาเจี้ยนไฉลงมาทางด้านข้างพร้อมกับถุงที่เต็มไปด้วยเบียร์ เขาโบกมือให้จางเย่แล้วพูดว่า “ฉันมีเงินไม่พอ ช่วยจ่ายให้ก่อนหน่อยนะ คนขับรอมาสักพักแล้ว”

จางเย่ “ฮะ? อนาถขนาดนี้เลย?”

เหยาเจี้ยนไฉพูดอย่างหมดอาลัยตายอยาก “พูดไรน่ะ เร็วซิเร็ว”

จางเย่หยิบออกมาร้อยหยวนยื่นให้เท็กซี่ ก่อนจะกลับขึ้นชั้นบนพร้อมกับเหยาเจี้ยนไฉ

พอเข้ามาในห้องจางเยก็พูด “คิดซะว่าอยู่บ้าน บ้านนี้ค่อนข้างเล็กนะ อย่าถือสา”

เหยาเจี้ยนไฉมองไปรอบๆ “ฉันว่าไม่เลว ไม่เล็กหรอก พี่ชายแค่ต้องการที่นอนเท่านั้นเอง ไฮ้ อเนจอนาถฉิ*!” ว่าแล้วเขาก็ทิ้งตัวนั่งบนเก้าอี้พลางวางเบียร์ไว้บนโต๊ะ “ที่นี่มีอะไรให้กินไหม? มื้อดีๆ ที่กินล่าสุดก็หลายวันมาแล้ว แถมวันนี้ยังไม่ได้กินข้าวเย็นอีก หิวจะตายแล้ว”

“บะหมี่กึ่งสำเร็จรูปได้ไหม?” จางเย่ถาม

“ได้หมด” เหยาเจี้ยนไฉตอบ

จางเย่ “โอเค ผมมีอยู่ซองหนึ่งพอดี”

เหยาเจี้ยนไฉทยอยหยิบเบียร์มาวางบนโต๊ะ “ดี งั้นเรามากินดื่มด้วยกันเถอะ”

จางเย่ไปเตรียมบะหมี่กึ่งสำเร็จรูป พลางถาม “เกิดอะไรขึ้นกับคุณน่ะ? ทำไมถึงกลับบ้านไม่ได้? วันนั้นเกิดอะไรขึ้นที่คาราโอเกะเหรอ?”

เหยาเจี้ยนไฉตบหน้าตัก “ยายแก่! พูดแล้วโมโห ยัยนั่นไม่รู้จักพี่ชายนายคนนี้เหรอ? ไม่รู้เหรอว่าฉันเป็นคนยังไง? เป็นคนมีเกียรติมีศรี แล้วทำไมต้องไปหาซื้อโสเภณีด้วย! วันนั้นที่นายไม่ยอมมา พวกเราแค่ไปร้องเพลงแล้วก็ดื่มไม่กี่แก้วเอง หลังจากนั้นฉันกะจะกลับบ้านล่ะเพราะเริ่มดึกแล้ว แค่ไอ้พวกบ้านั่นยังไงก็อยากไปนวด ฉันก็เลยรู้สึกแย่ไปด้วยถ้าไม่ไปกับพวกเขา ลงเอยด้วยเลือกหมอนวดมาคนก่อนจะเข้าห้องไป ฉันเพิ่งจะถอดเสื้อ นวดก็ยังไม่เริ่ม พวกตำรวจก็พุ่งมาจับ พวกเขาเอาพวกเราทั้งคณะไปสถานีแล้วก็ยัดข้อหาซื้อประเวณี แม่*เอ้ย นายคิดว่าฉันผิดเหรอ! จับฉันอยู่ในคุกตั้งสามสี่วัน แล้วก็เพิ่งมาปล่อยตอนนี้กว่าพวกเขาจะสืบสวนเสร็จ กลายเป็นว่าพวกเราไม่ถูกตั้งข้อกล่าวหา ไอ้พวกลวงโลกเอ้ย!”

จางเย่ “นั่นหมายความว่าคุณไม่เป็นไรนี่”

“หมายความว่าไงไม่เป็นไร?” เหยาเจี้ยนไฉพูดอย่าโมโห “เรื่องบ้านี่กระทบกับฐานแฟนๆ แล้ว พวกสื่อก็รายงานข่าวนี้ ถึงแม้การสืบสวนจะเคลียร์ชื่อฉันไปแล้วก็เถอะ แต่คนอาจจะไม่เชื่อก็ได้ ฉันติดต่อบริษัทไปแล้ว และก็อยากจะไปอธิบายกับผู้จัดการด้วย แต่ฉันยังไม่ได้ยินอะไรจากพวกเขากลับมาเลย ถึงแม้ฉันจะเอารายชื่อออกจากแบล็คลิสต์ได้ แต่เพื่อนของฉันที่จัดการเรื่องในบริษัทก็บอกว่าอย่าหวังมากนัก คำสั่งที่ 43 มีไว้เพื่อลงดาบคนผิด ยากมากที่จะลบชื่อฉันออกจากรายชื่อตอนนี้ เร็วที่สุดก็ต้องรอครึ่งปีไม่ก็มากกว่านั้น”

น้ำเดือด จางเย่ก็ใส่เส้นและเทเครื่องลงไป “แล้วภรรยาพี่คิดว่าไง?”

เหยาเจี้ยนไฉโมโห “พี่สะใภ้นายไม่เชื่อฉันน่ะสิ หาว่าฉันตั้งใจออกไปเที่ยวกลางคืนไม่พอ ยังกล่าวหาว่าฉันมีเพื่อนในสถานีตำรวจอีก แม่* ถ้าฉันมีเพื่อนที่สถานีจะถูกขังอยู่ตั้งสามสี่วันเหรอ! พอถึงบ้านนะ ลูกสาวฉันไม่แม้แต่มองหน้า พวกเขาไม่ยอมคุยอะไรกับฉันเลย ฉันถึงไม่ได้กินข้าวเย็นเนี่ย ไม่พอนะเมียฉันยังไล่ฉันออกจากบ้านด้วย! พี่ชายมีเงินเหลือแค่ร้อยหยวนตอนโดนไล่ออกมาบนถนน.. พูดแล้วอยากจะร้องไห้! ฉันไปขัดใจใครเขาวะ? ภัยร้ายมาไม่คาดคิดฉิ*!”

จางเย่พูด “งั้นพี่คิดว่าผมไปขัดใจใครมา?”

ตอนที่เหยาเจี้ยนไฉได้ยินอย่างนั้น เขาก็หยิบเบียร์ขึ้นมาเปิดฝา “ฉันก็ได้ยินเรื่องของนายมาเหมือนกัน ลำบากไม่น้อยเลยนะ พวกเรานี่โชคร้ายชะมัดยาก พี่ลำบากน้องยากแค้น!”

บะหมี่เสร็จแล้ว

กำลังเดือดปุดๆ

จางเย่หยิบหม้อมาแบ่ง “คนละถ้วย”

“เอาสิ” เหยาเจี้ยนไฉเลื่อนเบียร์มาให้

จางเย่หยิบมาดื่มลงคอดังอึกๆ “ฟู่ เยี่ยม!”

เหยาเจี้ยนไฉกินบะหมี่เต็มปาก พลางวิจารณ์ว่า “เอ๊ะ ไม่สุกไปเหรอ ใช้ไฟแรงไปนะ ถ้าทำช้าๆ จะอร่อยกว่านี้”

จางเย่กลอกตา “มีให้กินก็ไม่เลวน่า”

เหยาเจี้ยนไฉตอบ “ใช่ ต่อไปพวกเราสองคนคงกินให้เต็มปากเต็มคำได้ยากล่ะ” เขาหยุดไปแป๊บหนึ่งก่อนจะกินแบบเต็มปากเต็มคำอีกรอบ แล้วเงยหน้าขึ้นอย่างพอใจ “น้องชาย พวกเราหากินกับวงการบันเทิงไม่ได้แล้ว ไหนจะตกงานอีก ..นายมีแผนจะทำอะไรต่อเหรอ?”

จางเย่ตอบ “ผมยังไม่ทันคิด แต่ถ้ามีโอกาส ก็ยังอยากทำงานต่อ ยังไม่อยากออกไป”

เหยาเจี้ยนไฉตอบ “นายคิดว่าพี่ชายนายอยากออกเหรอ? ฉันทำได้ดีอยู่แล้วฉันไม่คิดจะออกหรอก แต่พอโดนแบน ก็ไม่มีโอกาสได้ไปเล่นหนัง เล่นละครอีก ยังจะเหลือทางเลือกอะไรบ้างล่ะ? ก็เหมือนนายนั้นแหละ ฉันเพิ่งถูกปล่อยตัวเมื่อเย็นนี้เอง ได้ยินว่านิยายนายถูกถอดออกจากชั้นเหรอ? แถมต้องจ่ายค่าปรับเป็นล้านอีก? ลิขสิทธิ์กลับมาเป็นของนายแล้ว?”

จางเย่โบกมือ “ตอนนี้ผมถังแตก แถมล้มละลายด้วย”

เหยาเจี้ยนไฉกล่าว “แล้วทำไมนายจ่ายไปล่ะ ถ้าอยากขึ้นศาล ก็ขึ้นไปสิ นายไม่จำเป็นต้องจ่ายเยอะขนาดนั้นซะหน่อย ไอ้พวกสำนักพิมพ์พวกนี้นี่แม่*เล*!”

จางเย่ตอบ “ก็ดันไปทะเลาะกับพวกนั้นนี่นา ถึงทำไปก็ลดค่าตัวเองเปล่าๆ เลยจ่ายๆ ไปเท่าที่พวกเขาอยากได้ จดหนี้แค้นไว้ เดี๋ยวในอนาคตค่อยจัดการ”

เหยาเจี้ยนไฉ “นายอย่ามาตลกน่า คิดว่าจะมีโอกาสได้จัดการพวกเขาอีกเหรอ? พวกเราสองคนปกป้องตัวเองยังไม่ได้เลย อย่าบอกนะว่าหลายหนแล้วยังยอมรับไม่ได้อีก? ฉันจะบอกอะไรให้นะ หลังจากถูกปล่อยตัวออกจาสถานี ฉันก็ไปอ่านคำสั่งที่ 43 พอดูรายชื่อศิลปินเท่านั้นแหละ รู้เลยว่าอนาคตพวกเราในวงการบันเทิงจบสิ้นแน่ ถึงหลายปีผ่านไปจะมีโอกาสกลับมา.. แต่ใครจะจำฉันได้อยู่ล่ะ? ใครจะเชิญฉันไปแสดงอีก? ฉันต้องเริ่มใหม่หมดอีกครั้งพร้อมกับชื่อเสียจากการเป็นศิลปินที่โดนแบน ไม่มีทั้งชื่อเสียง ทั้งความนิยม..ผู้ชมคงไม่ยอมรับฉันอีกแล้ว ก็เหมือนนายนั่นแหละ ไฮ้ ไม่ต้องพูดถึงอีกหลายปีเลย แค่ไม่กี่วันหลายคนก็อันดับตกแล้ว นายยังไม่ไปดูอีกเหรอ?”

จางเย่หัวเราะอย่างมีเลศนัย

เหยาเจี้ยนไฉหยิบโทรศัพท์แล้วเสิร์ชไปที่อันดับคนดังของเขาในอินเทอร์เน็ต เขาชี้ไปที่หน้าจอ “นายดู อันดับพี่ชายนาย ทิ้งดิ่งลงมาแล้วเนี่ย”

เขาเคยเป็นศิลปินแถวหน้าในระดับ D มาก่อน แต่หลังจากนั้นไม่กี่วันเขาก็มาโผล่ที่กลางๆ ระดับ D จากนั้นร่วงลงมากว่าสิบอันดับ!

เหยาเจี้ยนไฉชี้ “นายดูที่เสี่ยวหลี เหล่าหง และคนอื่นๆ พวกเขาร่วงลงมาเร็วกว่าใครเพื่อนเลย ทำอะไรไม่ได้เลยนอกจากปล่อยให้การแบนนี้ค่อยๆ ฆ่าพวกเราไปช้าๆ ไฮ้ เผลอๆ ทุกคนน่าจะหาทางออกกันได้หมดแล้ว” พอพูดอย่างนั้นแล้วเหยาเจี้ยนไฉก็เสิร์ชต่อ “เดี๋ยวฉันเช็กให้ว่านายตกมากี่อันดับแล้ว อะ นี่ไงเจอแล้ว!” พอเขามองไปที่อันดับจางเย่ จิตใต้สำนึกก็ยื่นไปให้จางเย่ดูทันที ทว่าหลังจากนั้นไม่กี่วิเหยาเจี้ยนไฉพลันร้องตะโกนลั่น “เชี่*!” แล้วรีบเอาโทรศัพท์กลับมาดูใกล้ๆ อีกที!

จางเย่ยังคงกินเส้นบะหมี่อย่างสบายใจ พลางดื่มเบียร์อย่างสบายใจไปด้วย

เหยาเจี้ยนไฉตาเบิกกว้างอ้าปากค้าง “เป็นไปมาได้! ทำไมอันดับนายไม่ตก!” หลังจากนั้นเขาทำท่าเหมือนจะเป็นลม “อันดับไม่ตกไม่พอ แม่*ยังเด้งขึ้นอีก!”

ให้ตายสิ เหล่าเหยาไม่อยากจะเชื่อสายตาตัวเอง!





===================

[1] ธงเดี่ยวเหนือยอดไม้ (独树一帜) อุปมาหมายถึง เป็นเอกลักษณ์ ไม่มีใครเหมือน

*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./71.md)