##บทที่ 497 : ผมเล่นก้วนโข่วไม่เป็นงั้นเหรอ?
บรรยากาศในงานยิ่งคึกคักทวีความร้อนแรงขึ้นเรื่อยๆ

บนเวที เซี่ยงเซิงกำลังดำเนินต่อไป

จางเย่กวาดตามองบรรดาผู้ชมตรงหน้าเวที กล่าวด้วยระดับเสียงที่ดังขึ้น "มีคนตั้งข้อเคลือบแคลงผม มีคนวิจารณ์พวกผม อันนี้พวกผมเข้าใจ ไม่ว่าศิลปะแขนงไหนก็ไม่อาจทำให้คนทั้งโลกมาชมชอบได้หมด มีคนบอกว่า ฉันชอบเซี่ยงเซิงของอาจารย์จางมาก ย่อมถูกต้องดีงาม มีคนบอกว่า ฉันไม่ชอบเซี่ยงเซิงของอาจารย์จาง ก็ไม่มีอะไรที่ผิด แต่ว่าถ้าคนกลุ่มหลังเริ่มบอกว่าพวกเขามีรสนิยมกว่าคนกลุ่มแรก อย่างนั้นก็เป็นความผิดมหันต์แล้ว!"

ป้าบ! ป้าบ! ป้าบ!

"เยี่ยม!"

"พูดได้ดี!"

เหล่าผู้ชมปรบมือเกรียวกราว

จางเย่เสริม "นั่นคือสาเหตุที่พวกเขากลายเป็นกลุ่ม ‘เอ้อร์’ ไงล่ะครับ"
(เอ้อร์ คือ 2 พ้องเสียงกับ เอ้อร์ แปลว่าโง่ ทึ่ม)

"ฮ่าๆๆ" ผู้ชมหัวเราะ

จางเย่ "ศิลปะไม่แบ่งสูงแยกต่ำ"

เหยาเจี้ยนไฉพยักหน้าเห็นด้วย "ข้อนี้ถูกต้อง"

จางเย่ "รสนิยมจะมีไม่มีก็ได้ แต่กับเรื่องต่ำช้า ใครก็หนีไม่พ้น"

"หมายความว่ายังไง?" เหยาเจี้ยนไฉเอะใจ

จางเย่กล่าว "อธิบายง่ายมาก อย่างเช่นภาพวาด โอเปร่า บัลเลต์ ไม่ดูจะตายไหม? ไม่ตาย อยู่ยังไงก็ยังแบบนั้น แต่ถ้าหลีกเรื่องต่ำช้า คุณมีชีวิตอยู่ไม่ได้ กระเทียมถือว่าต่ำ? ผมไม่เชื่อ หากทำมะเขือผัดจะไม่ใส่กระเทียมได้ยังไง! ให้ใส่กาแฟเรอะ?"

เหยาเจี้ยนไฉกล่าวยิ้มๆ "ใครมันจะใช้กาแฟผัดกับข้าวกันล่ะ"

จางเย่ "ขี้เยี่ยวตดต่ำช้า? อย่างนั้นพวกคุณก็อย่าเข้าห้องน้ำนะ!"

เหยาเจี้ยนไฉ "เฮ้ย งั้นก็อึดอัดตายสิ!"

เหล่าผู้ชมหัวเราะพรืด!

จางเย่ส่ายหน้า "จริงไหมล่ะครับ?"

เหยาเจี้ยนไฉพยักหน้า "ก็จริงแฮะ"

จางเย่ยิ่งพูดยิ่งมีอารมณ์ เหล่าผู้ชมเองก็มีอารมณ์ร่วมตามมากขึ้น วันนี้เขาตั้งใจจะทำตามอำเภอใจให้เต็มที่สุดๆ กล่าวว่า "มีคนด่าว่าผมไม่รู้เรื่องเซี่ยงเซิง บอกว่าผมทำลายศิลปะแขนงนี้ ผมกับอาจารย์เหยาน่ะไม่เหมือนกันนะ อาจารย์เหยาเป็นนักแสดงเซี่ยงเซิงขนานแท้ เคยผ่านการศึกษามาก่อน ผมไม่เคย คนที่รู้จักผมก็ทราบกันดี ผมเองเป็นพิธีกรมืออาชีพ เรื่องนี้คือทักษะของผม ดังนั้นแตกต่างจากผู้เข้าแข่งขันทั้งหลาย เรื่องในวงการเซี่ยงเซิงนี้ ความจริงผมถือเป็นมือสมัครเล่นคนหนึ่ง แต่ว่ามือสมัครเล่นส่วนมือสมัครเล่น ถ้าบอกว่าผมไม่รู้เรื่องเซี่ยงเซิง อย่างนั้นก็ไม่ดีแล้ว ผมคงต้องลงไปถกเหตุผลด้วย!"

มือสมัครเล่น?

ไม่รู้เรื่องเซี่ยงเซิง?

เหยาเจี้ยนไฉงุนงง "พูดแบบนี้ทำไม?"

จางเย่มองทุกคนบอก "ผมไม่รู้ว่าคนที่หาว่าผมไม่รู้เรื่องนี้แล้วเล่นเรื่องเซี่ยงเซิงไม่ได้คิดอะไรอยู่ในใจ ในสายตาพวกคุณเห็นว่าอะไรคือเข้าใจ อะไรคือสามารถกัน?"

ในบรรดาผู้เข้าแข่งขันที่นั่งอยู่ทั้งร้อยคน มีคนอดไม่ได้ต้องตะโกนออกมา "ก้วนโข่ว!"
(ก้วนโข่ว เป็นวิธีการพูดอย่างหนึ่งในเซี่ยงเซิง คือการท่องกลอนหรือบทกวีหรือชุดคำออกมาโดยไม่ผลัดลมหายใจ หรือผลัดลมหายใจโดยไม่อาจจับสังเกต)

คราวนี้ ผู้ชมไม่ได้ก่อกวน แต่กลับจับมือกับเหล่าผู้เข้าแข่งขัน

"มาสิ!"

"ใช่ เล่นก้วนโข่วหน่อย!"

"เรื่องนี้คือพื้นฐานของเซี่ยงเซิงเลยนะ!"

"ในเมื่ออาจารย์จางรู้เรื่องเซี่ยงเซิง อย่างนั้นก็ให้พวกเราได้เห็นกันหน่อย!"

เหล่านักแสดงเซี่ยงเซิงที่เสนอหัวข้อนี้ขึ้นไม่ได้มีความประสงค์ดีอันใด อันว่าก้วนโข่วคืออะไร? คือการท่องชุดคำศัพท์อันซับซ้อนสอดแทรกอยู่ในเนื้อเรื่องด้วยอึดใจเดียว สำหรับเซี่ยงเซิงปกติแล้ว ย่อมถือเป็นมุกอย่างหนึ่ง ไม่ต้องถามว่ายากหรือไม่ มีแต่คนที่รับการฝึกฝนอย่างเคี่ยวเข็ญจากเล็กจนโตจึงค่อยๆ ขัดเกลาออกมาได้ ส่วนคนที่เริ่มเรียนตอนอายุมาก ฝึกหลายปีก็อาจทำไม่ได้ แม้แต่คนที่ฝึกตั้งแต่เล็กภายใต้ความควบคุมของอาจารย์ยังทำได้ยากยิ่ง ต้องใช้สมาธิอย่างใหญ่หลวง เนื่องจากมีโอกาสสูงที่จะทำผิดได้ง่าย หรือเล่นช้าลงได้ง่าย นี่คือเหตุที่ทำให้ก้วนโข่วนับเป็นเรื่องยากแม้แต่กับเหล่ามืออาชีพ ยิ่งไม่ต้องพูดถึงมือสมัครเล่นเลย

เหล่าผู้ชมพอจะรู้ตัวอยู่บ้าง

"ก้วนโข่ว?"

"เชี่* พวกนี้มาหาเรื่องนี่หว่า"

"อาจารย์จาง อย่ารับปากพวกมัน!"

เหล่าผู้เข้าแข่งขันที่สู้จางเย่ไม่ได้ เล่นเซี่ยงเซิงไม่ชนะ ได้แต่ตามกระแสในวงการออกมาบอยคอตเขาร่ำร้องให้เพิกถอนสิทธิ์การแข่งขันของเขา ทำให้ผู้ชมหลายคนต้องผิดหวัง สุดท้ายตอนนี้เห็นบรรยากาศดังนั้น ก็ออกมาช่วยแทงจางเย่ซ้ำอีกมีด ผู้ชมหลายคนโมโหมาก เมื่อเห็นว่าคนเหล่านี้ช่างไม่รู้จักผิดชอบชั่วดี ความสามารถไม่เท่าเขา แม่*ยังออกมาก่อเรื่องอีก!

เหยาเจี้ยนไฉแกล้งทำเป็นไม่ได้ยิน ก้วนโข่ว? เรื่องนี้เขาเองก็เล่นไม่ได้ ถ้าบังคับกันจริงๆ ก็พอจะฝืนได้เล็กน้อย เขาเองเป็นตัวรับ ศึกษาก้วนโข่วมาไม่มาก ดังนั้นจึงนึกภาวนาให้จางเย่ไม่สนใจ เพิกเฉยเสียงร่ำร้องของคนกลุ่มนั้น
(เซี่ยงเซิงมีสองตัว เป็นตัวรับกับตัวเดินมุก จางเย่คือตัวเดินมุก เหยาเจี้ยนไฉคือคนรับมุก)

แต่จางเย่ไม่ปล่อยผ่าน "ก้วนโข่วเหรอ?"

"ใช่!"

"ถูก!"

"มีความสามารถก็เล่นมา!"

เหล่านักแสดงเซี่ยงเซิงนั้นต่างไม่ทราบว่านี่คือการถ่ายทอดสด พวกเขาต่างคิดว่ากล้องนั้นไม่ได้บันทึกภาพ ดังนั้นจึงไม่ได้สนใจ ก่อนหน้านี้ฟังแต่จางเย่คนเดียวถล่มด่าใส่พวกเขา ด่าจนพวกเขาเหล่านักเล่นเซี่ยงเซิงแต่ละคนต้องตาค้าง พวกเขาจึงคิดจะหาโอกาสเอาคืนมาตลอด! ด่าไม่ชนะนาย? ได้ งั้นมาพูดกันถึงเรื่องความสามารถ! นักแสดงซี่ยงเซิงคนหนึ่งใช้เวลาฝึกฝนเป็นสิบยี่สิบปี พวกเขาไม่เชื่อว่าจางเย่จะเล่นก้วนโข่วได้อย่างงดงาม ในสายตาพวกเขามือใหม่เหล่านี้ ที่เล่นได้ดีมีแค่ไม่กี่คน!

จางเย่หัวเราะ "ได้ อย่างนั้นจะช่วยเปิดหูเปิดตา เล่นก้วนโข่วได้คือเล่นเซี่ยงเซิงเป็นใช่ไหม?"

เหยาเจี้ยนไฉมองตาพวกเขา

ส่วนจางเย่ไม่มองอะไร "ก็ได้ วันนี้มีคนมามากแบบนี้ ผมคิดว่าทุกคนก็กำลังอยากเห็น งั้นผมจะให้ทุกคนได้ชมสักบท พวกคุณอยากฟัง อยากฟัง อยากฟังกันบ้างไหม?"

เหยาเจี้ยนไฉ "ทำไมถึงอยากฟังหมดล่ะ?"

ถังต้าจางตื่นตะลึง

นักแสดงเซี่ยงเซิงคนอื่นๆ ยังต้องตกตะลึง

หมายความว่ายังไง ไอ้คนแซ่จางจะเล่นจริงๆ? เขาไหวเหรอ!

เหล่าผู้ชมเห็นดังนั้น ก็ต้องตะลึงไปชั่วขณะ อะไรนะ? อาจารย์จางแม่*จะเล่นได้จริงๆ? เป็นไปไม่ได้! ถึงอย่างนั้นพวกเขาเองก็ดันคาดหวังบ้างซะแล้วสิ!

จางเย่ยิ้มแย้ม "ทุกคนอยากฟังอะไรดีครับ?"

ผู้ชมหญิงคนหนึ่งตะโกน "รายนามอาหาร!"

ก้วนโข่วบทนี้ ความจริงจางเย่ก็เคยเล่นในทอล์คโชว์มาบ้างแล้ว แต่ก็แค่ไม่กี่เมนูแรก ไม่ได้เล่นครบทั้งชุด คนที่เคยฟังทอล์คโชว์ของจางเย่ต่างก็คิดว่าเขาเล่นได้แค่ไม่กี่จานแรก หลังจากนั้นก็ไม่สามารถอีก ฟังคำนี้แล้ว จางเย่ก็หัวเราะ จากนั้นจึงกล่าว

"ขอเชิญท่านรับประทาน ตุ๋นลูกแพะ อุ้งตีนหมี ตุ๋นหางกวาง เป็ดย่าง ไก่อบ ห่านย่าง เป็ดต้มเค็ม ไก่ต้มซีอิ๊ว เนื้อตาก ไข่เยี่ยวม้า กระเพาะผัด เนื้อตาก กุนเชียง รวมตำรับซูโจว ไก่รมควัน กระเพาะขาว ซุปใสแปดวิเศษ ไก่แช่เหล้า ไก่ป่าหม้อดิน นกกระทาอบหม้อดิน รวมพะโล้ ห่านพะโล้ กุ้งพะโล้ กุ้งอบ เนื้อกุ้งแก้ว ไก่ภูเขา ผัดกระต่าย ผัดผักห่อ ปลาเงิน กบแห้งซุบใส เซี่ยงจี้เป็ดผัด เป็ดเส้นผัด ซุบใสไหมเป็ด เส้นเลือดหมู ซุปปลาไหลเหลือง ตุ๋นปลาไหลขาว ปลาดุกนึ่งเต้าซี่ ปลาดุกเคี่ยวแห้ง ซุบตะพาบจีน หลีฮื้อเคี่ยวแห้ง หลีฮี้อกรงเล็บทอด ทอดสันใน ไก่ทอดนิ่ม ซุปไส้กรอก แป้งทอดงา ผัดเห็ด ผัดปลาเค็ม ผัดปลาแผ่น ผัดกระเพาะปลา เนื้อแผ่นผัดเปรี้ยวหวาน ผัดเห็ดขาว ลวกสามสหาย ปลาเงินผัดแห้ง ปลาไหลตุ๋น ซุปแฮม หอยลวก หมี่ปลา ต้มหน่อไม้ ซุปรวมผักเส้น ยอดตับผัด ตับผัดสูตรใต้ กระเพาะทอดกรอบ ซุปผ้าขี้ริ้วทอด ผัดไหมทอด ไหมเงินแห้ง แป้งผัดหวาน แห้วหวาน มันเทศน้ำผึ้ง ท้อไหมน้ำตาล..."

ผ่านไปช่วงใหญ่ เหล่าผู้เข้าแข่งขันฟังกันจนมึนงง!

ถังต้าจาง ฉีเหวินเสียง และเหล่าศิลปินเซี่ยงเซิงทั้งหลายต่างก็หันมองหน้ากันด้วยความงุนงง!

ไม่มีใครคาดคิดว่า จางเย่ไม่ต้องเสียแม้แต่เวลานึกก็สามารถท่องออกมาได้ ไม่มีติดมีขัด จังหวะเปลี่ยนลมหายใจก็แทบสังเกตไม่ออก เทียบกับเหล่ามืออาชีพในวงการเซี่ยงเซิงแล้ว จางเย่สามารถท่องก้วนโข่วได้เร็วยิ่งกว่าพวกเขาเสียอีก!

ท่องด้วยความเร็วดุจเหินบิน!

จางเย่กล่าวต่อ "...ลูกชิ้นแดง ลูกชิ้นขาว ลูกชิ้นผัดซอส ลูกชิ้นทอด ลูกชิ้นสามเซียน ลูกชิ้นสี่หรรษา ลูกชิ้นลวก ลูกชิ้นทานตะวัน ลูกชิ้นกรอบ ลูกชิ้นเต้าหู้ เนื้อน้ำแดง เนื้อต้มขาว เนื้อกระเบื้อง เคาหยก เนื้อย่าง เนื้อต้มซีอิ๊ว พะโล้ใบบัว เนื้อยอดฝีมือ เนื้อแดงดอกท้อ เนื้อก้อน เนื้อผัดเต้ายู่ เนื้อหม้อดิน เนื้อในไห เนื้อหยวนเป่า เนื้อโชคดี ขาหมูน้ำแดง ขาหมูต้ม ขาหมูแก้ว ขาหมูอำพัน ขาหมูตุ๋น เอ็นขาหมู แพะตุ๋น แพะย่าง แพะพะโล้ ผัดแพะ ลวกสามสหาย สามสหายทอด หมูเครื่องเทศม่วง ตุ๋นเป็ดเส้น ตุ๋นเกาลัด หูฉลาม ไก่เกาลัด หลีฮื้อกึ่งชีวิต เป็ดแผ่น ไก่ตุ๋น!"

พูดจบแล้ว!

รายชื่อไม่ขาดไปแม้แต่รายการเดียว!

เหล่าผู้ชมแต่ละคนต้องตะลึงงันกันหมด!

แม้แต่คู่หูอย่างเหยาเจี้ยนไฉก็ยังต้องมองจางเย่อย่างมึนงง เขาไม่เคยรู้เลยว่าจางเย่มีทักษะเช่นนี้ สวรรค์! ก้วนโข่วก็สามารถ? ไม่แค่สามารถ แต่ยังเล่นได้ดีพอๆ กับพวกมืออาชีพ? เป็นไปไม่ได้! ไอ้หนูนี่ไปฝึกมาตอนไหนฟะ!

ความจริงจางเย่ไม่จำเป็นต้องฝึกฝน แค่มีแคปซูลความจำก็ทำให้ทั้งมุกตลกและก้วนโข่วทั้งหลายจำฝังแน่นตรึงในสมองได้ อีกทั้งจางเย่เป็นพิธีการ มีฝีปากเป็นเลิศ เรื่องนี้จึงเป็นแค่เรื่องเล่นๆ แม้กระทั้งพูดบลาๆๆ จบลง ก็ไม่หอบหายใจแม้แต่น้อย ดูสบายๆ สุดๆ เลย

มีผู้เข้าแข่งขันอีกคนที่ไม่ยอมเชื่อ หน้าเปลี่ยนสี ขณะตะโกนว่า "แผนภาพภูมิศาสตร์!"

จางเย่เริ่มกล่าวทันที “จากประตูเปินจิง ไปถนนเหอจิง สะพานต้าหง หยางชุน ไช่ชุน เหอซีอู้ อันผิง หม่าโถว จางเจียวาน ถึงสะพานแปดลี้ทงโจว เข้าประตูเป่ยจิงฉีฮั่ว ออกทางประตูเป่ยจิงเต๋อเซิ่ง ไปชิงเหอ ซาเหอ ชางผิงเสี้ยน หนานโข่ว ชิงหลงเฉียว คังจวงจื่อ ไหวไหล ซาเฉิง เป่าอัน ลงไปฮัวหยวน ซินจวงจื่อ เซวียนฮั่วฝู่ ซาหลิงจื่อ อวี๋หลิน จางเจียโข่ว ไฉโกวเป่า ซีวาน เทียนเจิ้น หยางเกาเสี้ยน จวี้เล่อเป่า โจวซื่อจวง ต้าถง กูซาน หงชื่อเป่า เฟิงเจิ้น ซูจี๋ จี๋หนิง ซานช่าโข่ว สือปาไถ โจวจือ ซานเต้าอิ๋ง ฉีเซี่ยอิ๋ง เถาปอฉี..."

เหล่าผู้ชมฟังจนตะลึงอ้าปากค้างกันหมด!

ทว่าจางเย่ยังพูดไม่จบ เขาดูเหมือนจะไม่ได้สูดลมหายใจไปช่วงใหญ่แต่กลับไม่หมดลม "...ขึ้นฉินหวงเต่า เป่ยไต้เหอ ชางหลีเสี้ยน สู่หลวนโจว กู๋เหย่ ไคผิง เข้าถังซาน หลูไถ ฮั่นกู ถังกู ปริมณฑลซินเหอห้าสิบ ตงซินจวง จวินเหลียงเฉิง ซินเหอ จางกุ้ยจวง เหนี่ยนจวงจื่อ เหวินหวงกงอันดับสอง เฉียนจวง ต้าเจียกู ท่ารถอู๋กุ่ยต้าหวังจวง ผ่านสะพานเจี่ยฟั่ง ปินเจียงเต้า เหอผิงลู่ หนานซื่อ เจ้อไฉ เข้าฉางเฉิง อิ่งจวี้ย่วน"

จบท่อนนี้ ผู้ชมจำนวนมากต้องลุกยืนปรบมือให้! เยี่ยม!

"เชี่*เอ๊ย!"

"สุดยอดไปแล้วอาจารย์จาง!"

"เล่นได้สวยงามมาก!"

เสียงปรบมือดังขึ้นในห้องอัด ดังสนั่นหวั่นไหวสะเทือนแก้วหู!




*-*-*-*-*-*-*-*-*-*-*-*-*-*-*-*




[Go To Next Chapter]( ./98.md)