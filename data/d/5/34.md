##บทที่ 434 : ไวรัสชื่อดัง——แพนด้าจุดธูป!

สงครามหยุดชะงัก!

แฮกเกอร์ชาวเกาหลีมากกว่าสองร้อยคนพร้อมใจกันถอนทัพชั่วคร่าว ช่วงที่พวกเขาถอยกลับ สำนักงานตรวจสอบความมั่นคงไซเบอร์ค่อยๆ ทยอยกู้เว็บไซต์ที่ถูกแฮกคืนมา!

ประชาชนชาวจีนที่คอยติดตามอยู่เฮฉลอง!

“ดี!”

“พวกนั้นวิ่งหนีไปแล้ว!”

“ฮ่าๆ ไอ้เการับมือไม่ไหวเว้ย!”

“ไม่ใช่ว่าพวกเขาหนีไป แต่เป็นเพราะไฟไหม้หลังบ้านต่างหาก!”

“เอ๋? เกิดอะไรขึ้นน่ะ?”

“เดี๋ยวฉันส่งรูปไปให้ นี่เป็นรูปถ่ายจากหน้าเว็บทางการของรัฐบาลเกาหลี มีเทพเจ้าจากประเทศเราลงมือแล้ว! ทำเอารังพวกมันไหม้ไปหมด!”

“โหดขนาดนั้นเชียว?”

“แม่* สุดยอดเลยเว้ย!”

“ ‘ผู้ใดรุกรานชาติแดนจงหัว มาตรแม้นอยู่ไกลจักต้องตาย’? เหย*! ประโยคโคตรมีพลัง! ทำเอาเลือดฉันเดือนปุดๆ เลยอ่ะ!”

“เจ๋ง! ในที่สุดก็มีคนเจ๋งๆ ออกมาสักที!”

“โคตรคนจริง! คนจริงมหาประลัย!”

“ไม่ใช่ว่าพวกชาวคอมฯ รู้จักแต่คำนวณคณิตศาสตร์หรืออะไรเทือกๆ นั้นเหรอ? เป็นพวกเนิร์ดๆ ไม่ใช่เหรอไง? เทพ ‘2’ นี่ไม่ได้เก่งแค่คอมฯ นะ เชิงวรรณกรรมก็ยังเป็นเลิศด้วย? นี่ไม่ใช่สิ่งที่คนธรรมดาๆ จะพูดออกมาได้! ความสามารถเชิงวรรณกรรมพุ่งทะยานขึ้นฟ้า!”

ประโยคนี้มาจากโลกของจางเย่เอง ต้นฉบับคือ ‘ผู้ใดรุกรานแดนเฉียงฮั่น มาตรแม้นอยู่ไกลจำจักต้องตาย’ เป็นคำของมหาเสนาบดีเฉินถังในช่วงรัชสมัยของจักรพรรดิฮั่นอู่ ก่อนจะถูกคนอื่นเปลี่ยนเป็น ‘ผู้ใดรุกรานชาติจีนของข้า มาตรแม้นอยู่ไกลจำจักต้องตาย’ ในภายหลัง

เป็นประโยคเมื่อพันปีก่อน!

ที่ทรงพลังยิ่ง!

……

สำนักงานตรวจสอบความมั่นคงไซเบอร์
ในที่สุดเหล่าเจ้าหน้าที่ก็ได้พักหายใจกันสักที

“เยี่ยม” ฟางเสียวสุ่ยตบโต๊ะ “งานฉันเสร็จละ!”

“ฉันก็เสร็จตรงนี้แล้วเหมือนกัน เว็บสุดท้ายที่โดนบุกถูกทำความสะอาดเรียบร้อย กู้คืนมาหมดแล้ว” ทั้งแขนของเหมิงอี้ปวดหนึบไปหมด เขาลุกขึ้นยืนบิดข้อมือ

ต่งจื้อเฉียงดื่มน้ำดังอึกๆ ก่อนเตือนว่า “อย่าเพิ่งวางใจ ศัตรูแค่ถอนทัพชั่วคราว พวกคุณมีใครรู้จัก ‘2’ บ้าง?”

จางเอ่อร์ส่ายศีรษะ “ไม่เคยได้ยินมาก่อนครับ”

ตำรวจไซเบอร์หญิงคนหนึ่งกล่าว “ฉันเพิ่งไปเช็กมา ไม่มีแฮกเกอร์ชื่อนี้ค่ะ พวกเราไม่สามารถยืนยันได้ว่าเป็นชายจีนจริงๆ หรือเปล่า”

ฟ่านอิงอวิ๋นหัวเราะ “ต้องรอยืนยันอีกเนี่ยนะ ไม่เห็นภาษาจีนเหรอไง?”

ตำรวจไซเบอร์หญิงตอบกลับ “แต่นั่นไม่ได้หมายความว่าเขาเป็นคนจีนนะคะ มีนักเรียนแลกเปลี่ยนหลายคนที่แปลแล้วก็เรียนจีนด้วย”

ฟ่านอิงอวิ๋นชี้ไปที่ประโยคพวกนั้น “ ‘ผู้ใดรุกรานแดนจงหัว มาตรแม้นอยู่ไกลจักต้องตาย!’ คนที่เขียนข้อความอย่างนี้ได้ คิดเหรอว่าเป็นนักเรียนแลกเปลี่ยนหรือคนต่างชาติ? ถ้าไม่พูดถึงนักเรียนแลกเปลี่ยนนะ ขนาดอาจารย์สอนภาษาจีนในประเทศอาจจะเขียนอะไรอย่างนี้ไม่ออกเลย!”

ตำรวจไซเบอร์หญิงคนนั้นพลันเข้าใจว่าอะไรเป็นอะไร

ถ้าไม่ใช่คนจีน โดยเฉพาะถ้าไม่ได้โตมาในจีน ที่ร่ำเรียนผ่านระบบการศึกษาจีน ได้รับวัฒนธรรมจีนแล้วล่ะก็ ไม่มีทางที่จะคิดคำพวกนี้ออกมาได้!

ฟางเสียวสุ่ยพูดอย่างยินดี “ต้องขอบคุณที่เขาช่วย ไม่งั้นไอ้พวกบ้านี่ไม่ยอมถอยหรอก”

ต่งจื้อเฉียงในฐานะที่เป็นหัวหน้ากล่าวปราม “เสี่ยวฟาง รู้หน้าที่ของตัวเองด้วย ผู้ที่ไปบุกรุกเว็บไซต์ทางการเกาหลี ยังไงก็ถือว่าเป็นการกระทำที่ผิดกฎหมาย”

แต่พวกเขาไม่สนใจที่หัวหน้าพูดนัก ถ้าไม่เพราะได้ ‘2’ ปรากฏตัวขึ้นมา ป่านนี้พวกเขาคงสู้ไม่ไหวอีกต่อไป พวกเขาบอกได้เลยว่าแฮกเกอร์ ‘2’ จะต้องเป็นชาตินิยมที่รักชาติและเพื่อนร่วมชาติอย่างแท้จริง ไม่มีใครในสำนักกำกับอินเตอร์เน็ตมองเขาในแง่ร้ายแม้แต่น้อย กลับมองเขาในแง่ดีเสียด้วยซ้ำไป โดยปกติแล้วพวกแฮกเกอร์รู้จักแต่ผนวกตัวเองเข้าไปกับคอมพิวเตอร์ ฮาร์ดแวร์ และอะไรๆ เทือกนั้น เรียก ‘ไม่รู้หนังสือ’ ก็ว่าได้ บ้างก็มีทักษะภาษาอ่อนด้อย ที่เหลือก็มีทักษะเข้าสังคมอ่อนแอ แต่ตอนนี้แฮกเกอร์ที่รู้หนังสือได้โผล่ขึ้นมาแล้ว ทำเอาพวกเขาประหลาดใจสุดๆ ต่างสงสัยกันไม่น้อยว่าคนๆ นี้ใคร เป็นแฮกเกอร์ที่เป็นที่รู้จักกันอยู่แต่ในอีกตัวตนหนึ่งหรือเปล่า? หรือจะเป็นการปรากฏตัวครั้งแรกของปรมาจารณ์ผู้ซ่อนตัวอยู่ในหมู่คนธรรมดา?

ต่งจื้อเฉียงถาม “ทางฝั่งเกาหลีตอบโต้ยังไงบ้าง?”

ฟางเสียวสุ่ยเหลือบมอง “ฝั่งนั้นไม่มีอะไรเกิดขึ้น”

“ไม่ใช่ไม่มีอะไร” ฟ่านอิงอวิ๋นเหยียดยิ้ม “ผู้เชี่ยวชาญกับพนักงานด้านระบบรักษาความปลอดภัยของเกาหลีต้องเริ่มจัดการ ‘อะไร’ แล้วล่ะ แต่จากที่ดู พวกเขายังกู้คืนการควบคุมกลับมาไม่ได้ ชัดเจนว่าพวกเขาถูก ‘2’ รั้งไว้อยู่ ชื่อ‘2’ อาจจะดูโง่เง่าไปบ้าง แต่ความสามารถเขาน่ะของจริง”

เหมิงอี้แย้ง “อีกฝั่งเริ่มปฏิบัติการแล้วใช่ไหม? แต่นี่มันห้านาทีแล้วนะ? การจู่โจมยังไม่เด้งออกมาอีกเหรอ? รัฐบาลเกาหลีมีผู้เชี่ยวชาญมากมายอย่างกับขนวัวนะ!”

จางเอ่อร์พูดอย่างตื่นเต้น “แน่นอนว่าเป็นเพราะ ‘2’ เก่งกว่าน่ะสิ!”

ฟางเสียวสุ่ยตะโกนอย่างปลาบปลื้ม “ปรมาจารย์!”

พวกเขารู้สึกผ่อนลมหายได้บ้าง ในที่สุดพวกเขาก็พอกู้หน้ากลับมาได้!

ถึงอย่างนั้นทุกคนต่างก็มีคำถามผุดขึ้นมาในใจ เขาคนนี้กล่าวว่า ‘มาตรแม้นอยู่ไกลจักต้องตาย’ คำสุดท้ายที่ว่า ‘ต้องตาย’ หมายความว่ายังไงกัน? แค่ยึดครองเว็บไซต์ทางการเกาหลีเหรอ? นี่เป็นการส่งสัญญาณเตือนบวกกับตอบโต้เล็กๆ น้อยๆ ใช่ไหม? อีกฝั่งได้บุกจู่โจมเว็บไซต์จีนจำนวนมากแถมยังขโมยแอคเค้าท์ของเหล่าคนดังจากวงการบันเทิงไปอีก สร้างความปั่นป่วนทุกอย่าง ชาวโซเชี่ยลเกาหลีโพสต์แต่คำดูหมิ่นต่างๆ นานา แค่การบุกจู่โจมแค่นี้ยังไม่ถือว่า ‘ต้องตาย’ ให้พวกเขาเลยนะ ระดับความรุนแรงยังไม่มากพอนี่? หมายความว่าหมอนี่ยังมีแผนอื่นอีกสินะ มันคืออะไรกัน?

สถานการณ์พลันกลับสู่ความเคร่งเครียดอีกครั้ง!

รู้สึกดุจดั่งฝนฟ้าตั้งเค้าในขุนเขา พายุพัดโถมเข้าหอคอย[1]

ต่งจื้อเฉียงถามฟางเสียวสุ่ย “คุณคิดว่าเขาจะทำอะไรต่อ?”

“น่าจะโจมตีพวกเว็บไซต์เหมือนที่ศัตรูเราทำหรือเปล่าคะ? แต่ไม่น่าเป็นไปได้ เขาแค่ตัวคนเดียว ศักยภาพน่าจะน้อยอยู่นะ คงสร้างปัญหาอะไรไม่ได้หรอกค่ะ อืม.. คิดไม่ออกแฮะ” ฟางเสียวสุ่ยยิ้มเหยเก “แฮกเกอร์คนนี้เคยซ่อนตัวในหมู่คนธรรมดามาก่อนแน่ๆ เขาน่าจะมีความคิดพิลึกพิลั่นไม่เหมือนคนปกตินะคะ”

ฟ่านอิงอวิ๋นตวัดเสียงขุ่น “เธอด่าใครอยู่!”

ฟางเสียวสุ่ยรีบตอบกลับเสียงอ่อยๆ “ฉันเปล่าว่าคุณนะคะพี่สาวฟ่าน”

ฟ่านอิงอวิ๋นกล่าว “จิตใจของทุกคนก็เป็นดุจเดียวกัน เธอมีความสามารถไม่พอหรอก เรื่องที่จำเป็นก็ไม่รู้ เธอก็เลยมองไม่เห็นสิ่งที่พวกเขาเห็นน่ะสิ นี่จึงเป็นเหตุผลที่ว่าทำไมเธอถึงไม่สามารถเข้าใจอะไรได้! ”

ต่งจื้อเฉียงกล่าวขัด “ช่างเถอะ ให้ชาวเกาหลีรับมือกันเอาเองแล้วกัน ไม่ใช่เรื่องที่พวกเราจะเข้าไปยุ่ง หน้าที่พวกเราคือปกป้องบ้านเราเอง ตอนนี้มีโอกาสพักล่ะ งั้นทุกคนก็ไปนอนพักกันสักหน่อยเถอะ เก็บพลังไว้และเตรียมพร้อมรบเสมอ!”

ฟ่านอิงอวิ๋นยืดตัว “ฉันกำลังรอให้คุณพูดอย่างนั้นพอดี นอนล่ะ!” กล่าวจบเธอก็ทิ้งตัวนอนลงบนโซฟา คลุมตัวด้วยผ้าห่มเสร็จก็นิ่งไปทันที

ทว่าคนอื่นๆ กลับไม่ได้ไปนอน

ต่งจื้อเฉียงถามประชดเสียงดัง “พวกเธอไม่ไปนอนเรอะ!”

ฟางเสียวสุ่ย “ฉันขอรอดูสถานการณ์อีกหน่อยค่ะ”

เหมิงอี้จ้องที่จอคอมพิวเตอร์ “ผมก็อยากรู้เหมือนกันว่า ‘2’ จะโจมตียังไงนะครับหัวหน้า นอกจากนี้ยังอยากรู้ด้วยว่าหมอนี่เก่งแค่ไหน ผมขอสังเกตการณ์ก่อนนะครับ”

ฟ่านอิงอวิ๋นไม่วายทิ้งคำพูดบาดใจก่อนหลับไปจริงๆ “ทักษะอ่อนด้อย จะกังวลอะไรเยอะแยะ!”

เหมิงอี้ “......”

……

อีกฝั่ง

JIN และเพื่อนร่วมทีมกำลังคุยกัน

“ยังกู้ไม่ได้อีกเหรอ?”

“เจ้าพวกนั้นทำอะไรอยู่เนี่ย? ทักษะอ่อนไปเปล่า?”

“เว็บไซต์ทางการพวกเราไม่ได้อยู่ภายใต้การควบของพวกเรามากว่าสิบนาทีแล้วนะ ฝั่งตรงข้ามแค่หัวเดียว แต่มืออาชีพฝั่งเรายังแก้ไขไม่ได้อีก? ทำอะไรอยู่เนี่ย?”

“หรือเป็นเพราะฝั่งตรงข้ามเป็นตัวอันตราย?”

“พอเถอะ ไม่ต้องสนเรื่องเว็บไซต์ ยังไงพวกเราก็เข้าไปยุ่งไม่ได้อยู่ดีเพราะมีแต่ตำรวจไซเบอร์ พวกเราไม่สะดวกจะไปโผล่หน้าด้วยหรอก ตอนนี้พวกเราต้องคอยสังเกตเจ้า ‘2’ นั่น พวกเราต้องรู้ให้ได้ว่าเขาเป็นใครและต้องการทำอะไร แล้วค่อยบีบให้มันเผยตัวซะ!”

“ดี!”

“เขาไม่รอดแน่!”

“ขอฉันวางกับดักก่อน ให้เขารอก่อนเถอะ!”

“ทันทีที่เขากลับมาจากเว็บไซต์ทางการและลงมือทำอะไรซักอย่าง ฉันก็จะจัดการตามรอยเขาซะ!”

……

ที่บ้าน

ยังคงมีเสียงพิมพ์คีย์บอร์ดดังต็อกแต็กอยู่เรื่อยๆ

จางเย่กำลังสู้รบกับชาวเกาหลีถึงสามคนด้วยกัน ทักษะของพวกเขาสูงพอตัว ทว่าจางเย่มีข้อได้เปรียบตรงสิทธิ์แอดมิน และมีไฟร์วอลคอยเป็นเกราะคุ้มกัน ชายหนุ่มจึงสามารถสู้กับพวกเขาได้อย่างง่ายดาย หลังจากนั้นสักพัก เขาก็คิดว่าถึงเวลาแล้ว จึงเลิกเสียเวลากับพวกนั้นอีก เพราะมีเรื่องอื่นต้องไปทำ ชายหนุ่มคีย์ชุดคำสั่งโจมตีฐานข้อมูลด้วยความรอบคอบ ไม่ลืมที่จะลบร่องรอยการเจาะระบบจาก ‘เครื่องบอท’ ก่อนตัดการเชื่อมต่อ แล้วถึงกลับมาที่คอมพิวเตอร์ตัวเอง

ไม่นาน เว็บไซต์ทางการเกาหลีก็กู้คืนมาได้

มีเสียงก่นด่ามากมายจากชาวเกาหลี!

“จับเขา! ต้องจับเขาได้ให้ได้!

“เจ้า ‘2’ นี่จะไร้กฎหมายไร้กฎฟ้าเกินไปแล้ว!”

“ตำรวจไซเบอร์พวกเราทำอะไรอยู่? จับเขาสิ! นี่เป็นการดูหมิ่นพวกเรานะ!”

“ไอ้พวกบ้านั่น ฆ่ามันให้หมด!”

“กองทัพแฮกเกอร์พวกเราไปไหนหมด? โจมตีพวกเขากลับสิ! ให้ไอ้พวกดาราทำอะไรซักอย่างหน่อย อย่างเรียกพวกเราว่า ‘คุณพ่อ’ ฉันจะได้ยิ้มอย่างสบายซักหน่อย”

“ทำลายไอ้พวกตัวตลกจีนนั่นให้ยับ!”

ในที่สุด ฟอรั่มเฉพาะทางขนาดใหญ่ของโซลก็ได้สร้างโพลขึ้นมา —— ‘คุณสนับสนุนให้แฮกเกอร์เกาหลีบุกโจมตีอินเทอร์เน็ตจีนอย่างผิดกฎหมายหรือไม่!’

0.6% ไม่สนับสนุน

0.4% งดออกเสียง

99% เลือกที่จะสนับสนุน!

“ฉันก็อยากร่วมวงในสนามรบนี้ด้วย!”

“นับฉันด้วย!”

“ฆ่าพวกเขาให้ตาย!”

“พวกเขากล้ามายุ่งกับเว็บไซต์ทางการของพวกเรา! งั้นเราต้องยุ่งกลับสักร้อยสักพันเว็บไปเลย! ถ้าไม่พูดคำว่า ‘พ่อจ๋า’ ออกมาเราก็ไม่ถอยเว้ย!”

จางเย่หัวเราะเยาะ พอเห็นคำแปลภาษาจีนจากชาวเกาหลีพวกนั้นแล้ว เขาก็คิดว่าประโยคพวกนี้น่าจะเป็นเขาที่ควรพูดมากกว่า!
ตัวตลกคณะหนึ่ง!

เดี๋ยวพี่ชายคนนี้จะตีพวกเอ็งจนร้องเรียกหาความเมตตาเอง!

แน่นอนว่าจางเย่ก็คือ ‘2’ คนนั้น ชื่ออาจจะห่วยไปหน่อย แต่จุดมุ่งหมายของเขาไม่ใช่การด่าตัวเองว่า ‘2’[2] มากๆ แต่หมายถึงอย่างอื่นต่างหาก ถ้าแสดงหมายเลข 2 ด้วยมือเดียวก็จะเป็นนิ้วชี้แล้วก็นิ้วกลาง ซึ่งเป็นสัญลักษณ์ของชัยชนะ อีกทั้งยังหมายถึงการออกเสียง——เย้ ที่สื่อถึงชัยชนะด้วย เย้และเย่ ออกเสียงคล้ายกัน เขาจึงนำชื่อ ‘2’ ออกมาใช้ นี่คงเป็นความหมายโดยนัยที่ไม่มีใครคาดถึงแน่ อย่างน้อยก็คงไม่มีทางเชี่ยมโยงมาถึงเขาได้ จางเย่ทำเรื่องพวกนี้เพื่อเป็นการสร้างเกราะป้องกันให้ตัวเอง

‘ผู้ใดรุกรานแดนจงหัว มาตรแม้นอยู่ไกลจักต้องตาย!’

ผู้ที่กำลังสอดส่องสถานการณ์ไม่ว่าจะอย่างเปิดเผยหรือในที่ลับ ต่างคาดเดาไปต่างๆ นานาว่าเขาจะเอาทักษะหรือเทคนิควิธีการไหนมาใช้เป็นไม้สุดท้ายในการตอบโต้!

ผู้คนคาดว่าเขาจะบุกจู่โจมเว็บไซต์ต่อไป?

ผู้คนเดาว่าเขาจะไปขโมยแอคเค้าท์จากเหล่าคนดังและโพสต์คำหยายคาย?

จริงๆ แล้วความคิดพวกเขานั้นเข้าใจได้ง่ายดายมากๆ ถ้าการที่จางเย่ไปบุกโจมตีเว็บไซต์ทางการของเกาหลีเป็นการกระทำไร้สาระ แล้วเขาจะไปชะงักพวกนั้นไว้ด้วยประโยคนั่นตั้งสิบกว่านาทีทำไมกัน? เพราะเขาต้องการให้ข่าวนี้แพร่กระจายออกไปให้ทั่วน่ะสิ! จางเย่ต้องการประกาศจุดยืนของตนเอง ต้องการบอกกล่าวชาวเกาหลีว่าอย่ามายุ่งกับเขา แล้วเขาก็จะไม่ไปยุ่งกับพวกเกาหลี แต่ถ้าพวกเอ็งกล้ามายุ่งวุ่นวายกับฉันหรือประเทศของฉันล่ะก็ เตรียมล้างคอรอถูกประหารได้เลย!

มาตรแม้นอยู่ไกลจักต้องตาย!

ฉันจะทำสิ่งที่ฉันได้พูดไว้!

จางเย่ตัดสินใจได้แล้วว่าจะเอาไม้ไหนมาตอบโต้ เขาต้องการให้อีกฝั่งเจ็บปวด เขาต้องสอนบทเรียนให้แก่ฝั่งตรงข้ามเสียบ้าง!

ใช้ไม้ไหนน่ะเหรอ?

คำตอบอยู่ตรงนี้ไง!

——ไวรัส!

บนโลกนี้ ไม่ได้มีจำนวนแฮกเกอร์มากนัก รวมถึงไวรัสคอมพิวเตอร์ก็มีไม่มากด้วย ไวรัสนั้นแตกต่างกับม้าโทรจัน เพราะไวรัสจะสร้างความเสียหายได้มากกว่า แถมจุดประสงค์ในการสร้างก็คือการบ่อนทำลายคอมพิวเตอร์ ฉะนั้นบริษัทแอนตี้ไวรัสจึงลงทุนอย่างหนักกับการจัดการเรื่องพวกนี้ ในหนึ่งปีคอมพิวเตอร์ที่ติดไวรัสมากกว่าพันเครื่องนั้น มักมีไวรัสไม่เกินสามชนิดต่อเครื่อง!

ตัวอย่างเช่น ไวรัสที่ชาวเกาหลีเอามาปล่อยในประเทศจีนวันนี้ ก็แพร่ระบาดไปไม่กี่สิบเครื่องเท่านั้นเอง ส่วนมากเป็นคอมพิวเตอร์จากโรงเรียนประถมชีหว่าง คอมพิวเตอร์เหล่านั้นมักเป็นของโละทิ้งที่ได้รับมาจากผู้ใจบุญในสังคมหรือบริษัทต่างๆ ซึ่งต่างเป็นคอมพิวเตอร์ที่มีการใช้งานมานานมากทั้งสิ้น ในเมื่อไฟร์วอลก็ไม่มี ผลที่ได้คือทำให้เครื่องติดไวรัสนั่นเอง ทว่าสำหรับคอมพิวเตอร์ในครัวเรือนแล้ว แค่ติดตั้งโปรแกรมแอนตี้ไวรัสสักตัวก็กันพวกไวรัสได้แล้ว ซึ่งแอนตี้ไวรัสทุกตัวจะมีไลบรารี่[3]ที่คอยอัปเดตแบบเรียลไทม์อยู่ ตราบใดที่ไลบรารี่ไวรัสนั้นมีบันทึกของไวรัสนั้นอยู่ ส่งผลให้ในสถานการณ์ปกตินั้น พวกคอมพิวเตอร์ไม่มีทางโดนไวรัสได้เลย!

งั้นทำไมเขาถึงเลือกไวรัสมาเป็นวิธีการบุกจู่โจม?

มันไม่ใช่ว่าเป็นการกระทำไร้ค่างั้นเหรอ?
แพร่ระบาดในคอมพิวเตอร์ที่ไม่มีแอนตี้ไวรัสไม่กี่เครื่องคงไม่สร้างเรื่องใหญ่โตขนาดนั้นหรอกมั้ง?

จริงๆ แล้วก็ไม่ใช่อะไรหรอก ก่อนหน้านี้จางเย่มักจะใช้ความรู้ที่ไม่มีในโลกนี้มาเสมอ เพลง? หนัง? กลอน? วรรณกรรม?

นอกจากพวกนั้น ยังมีความรู้เกี่ยวกับไวรัสคอมพิวเตอร์ด้วย!

ซอร์สโค้ดของไวรัสมากมายนับไม่ถ้วนจากโลกของเขา!

บนโลกนี้ยังคงไม่เห็นซอร์สโค้ดบนอินเทอร์เน็ต ส่วนพวกม้าโทรจันและโปรแกรมไวรัสรวมไปถึงโปรแกรมที่ใช้ๆ กันทั่วไปยังไม่มีการเผยแพร่ซอร์สโค้ด อย่างมากก็แค่ปล่อยให้ดาวน์โหลดได้เท่านั้นเอง บางทีก็เก็บค่าธรรมเนียมด้วย ล้วนเป็นแบบนี้กันทั่วโลก แต่สำหรับโลกที่จางเย่จากมาน่ะเหรอ? ซอร์สโค้ดม้าโทรจัน? ซอร์สโค้ดของไวรัส? แค่หลับตาเสิร์ชบนอินเทอร์ก็เจอเป็นโค้ดที่ต้องการแล้ว! แฮกเกอร์หลายๆ คนต่างทำให้มันเป็นโอเพ่นซอร์ส[4] ทั้งนั้นแหละ ไม่แค่นั้นนะขนาดซอร์สโค้ดต่างระบบปฏิบัติการยังมีเลย แต่โลกนี้กลับไม่เป็นเช่นนั้น ความสัมพันธ์ระหว่างประเทศนั้นแตกต่างไปจากเดิม ความเชื่อและสำนึกของผู้คนก็แตกต่าง ข้อกำหนดต่างๆ ในกฎหมายก็แตกต่าง

โลกใบนี้ยังไม่มีแนวคิดของโอเพ่นซอร์สสินะ?

ไวรัสเก่าแก่ของโลกใบนี้ล้วนถูกกำจัดทิ้งทันที?

ก็ได้ ไม่ใช้พวกเอ็งก็ได้ เดี๋ยวพี่ชายคนนี้จะใช้ซอร์สโค้ดของตัวเองก็ได้ และโค้ดที่ว่านั่นก็ไม่มีใครเคยเห็นมาก่อนด้วย แถมเป็นไวรัสสุดอันตรายอันโด่งดังจากโลกของพี่ชายเชียวนะ!

พวกนายบอกฉันหน่อยสิ เอาอันไหนดี?

อืม เพื่อเป็นการหนุนใจจิตวิญญานแดนจงหัว คงต้องเป็น ‘แพนด้าจุดธูป!’ ล่ะมั้ง!

ไวรัสที่ทำให้ผู้คนตะโกนโห่ร้องอย่างเจ็บปวดในโลกของฉัน ต้องให้พวกไอ้เกาได้รับรู้เสียบ้าง! ขอดูสิว่าแอนตี้ไวรัสของพวกแกจะเลิศเลอกว่า หรือ ‘ไวรัสใหม่’ ของพี่ชายจะโหดร้ายกว่า!

=====================

[1] ดุจดั่งฝนฟ้าตั้งเค้าในขุนเขา พายุพัดโถมเข้าหอคอย (一种山雨欲来风满楼的感觉) บทกวีประพันธ์โดยฉื่อหวน (许浑)ในสมัยราชวงศ์ถัง อุปมาเหมือนลมสงบก่อนพายุกำลังมา

[2] 2 (二) ภาษาท้องถิ่นปักกิ่ง หมายถึง โง่

[3] ไลบรารี่ (Library) หมายถึง ที่เก็บรวบรวมชุดคำสั่งต่างๆ ซึ่งจะสามารถเรียกใช้ได้โดยตรง อุปมาในการเขียนหนังสือ ไลบรารี่ก็เหมือนเป็นห้องสมุดให้เราสามารถนำเนื้อหาในนั้นมาใช้ได้นั่นเองโดยไม่จำเป็นต้องไปเขียนหรือคิดค้นข้อมูลใหม่

[4] Open-source หมายถึงซอร์สโค้ดของโปรแกรมที่ผู้พัฒนานำมาเผยแพร่

*-*-*-*-*-*-*-*-*-*-*-*-*-*-*-*-*


[Go To Next Chapter]( ./35.md)