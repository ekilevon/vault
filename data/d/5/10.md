##บทที่ 410 : ออกมาแล้วล่ะ!
ตอนเที่ยง

ในอินเทอร์เน็ตลงข่าวแล้ว!

ข่าวหนึ่งรายงานว่า "เช้าวันนี้ ประชาชนนับไม่ถ้วนเดินทางไปมอบตัวกับสถานีตำรวจทะเลสาบปาอีที่ซึ่งจางเย่ถูกจับกุมตัวไว้ ทุกคนต่างยืนยันว่าตนเองมีส่วนเกี่ยวข้องกับเรื่องการรุมทำร้ายอีอันอ๊ก ตามที่นักข่าวของเราได้ประเมิน พบว่ามีคนมามากกว่าหนึ่งพันคนไปแล้ว กลายเป็นว่าตอนนี้เหตุการณ์วุ่นวายกันไปหมด ในบรรดานั้น มีเว่ยอิ่ง ลูกสาวของคุณพ่อเว่ยที่ทุกคนคุ้นเคยชื่อกันดี เธอมาที่สถานีตำรวจแห่งนี้เพื่อมอบตัว นอกจากนี้ยังมีหยางเหลียน แฟนคลับที่จางเย่เคยมอบเงินไปให้เธอรักษาตัว ซึ่งเพิ่งจะทำการผ่าตัดแล้วเสร็จและกำลังอยู่ในระยะพักฟื้น จึงให้ผู้เป็นแม่พานั่งรถเข็นมา ซึ่งทำให้นักข่าวของเราประทับใจตามไปด้วย! พวกเราอดสงสัยไม่ได้ว่า เรื่องนี้..ความจริงแล้วเป็นความผิดของใครกันแน่? เป็นอีอันอ๊กที่ทำร้ายร่างกายแฟนคลับแล้วยังไม่แสดงท่าทีขอโทษใดๆ เลย แม้แต่ความสำนึกผิดสักนิดก็ไม่มี? หรือเป็นจางเย่ที่เห็นแล้วอดไม่ไหว ต้องยอมยื่นมือเข้าไปช่วย แม้ว่าจะเกิดเหตุทำร้ายร่างกายกัน แต่ก็แสดงความรับผิดชอบเต็มที่?"

"พันคน?"

"พันกว่าคนแน่ะ"

"ฉันเพิ่งผ่านทางฝั่งทะเลสาบปาอีเมื่อกี้ก็เห็นนะ คนเต็มไปหมดจริงๆ สถานีตำรวจโดนปิดล้อมซะจนเข้าไปไม่ได้ มีแต่คนมามอบตัวทั้งนั้น"

"จางเย่เส้นสายดีจังนะ ทำไมมีคนไปช่วยเขาขนาดล่ะ?"

"ไม่ใช่เส้นสายดี แต่เพราะเรื่องที่จางเย่ทำคราวนี้มันงดงามจริงๆ!"

"ทุกคนช่างเป็นคนดี! เชี่*! พูดแล้วฉันก็อยากไป! ใครมีทางให้ฉันหาตั๋วรถไฟไปเมืองหลวงได้บ้าง? ตรุษจีนแบบนี้หาตั๋วไม่ได้เลย!"

"ฉันไปด้วย!"

"พรุ่งนี้ฉันจะขับรถไปเมืองหลวง!"

"สังคมนี้ยังมีคนดีอยู่มากนะ!"

"จางเย่มีความผิด แต่ก็ถือว่ามีข้อแก้ต่างใช่รึเปล่า? เรืื่องไหนๆ ก็ต้องดูสถานการณ์ประกอบกันทั้งนั้น อีอันอ๊กผลักคนเสียขนาดนั้น แต่ฟาดมันกลับไม่ได้? ถ้าขังจางเย่ไว้จริงๆ จะไม่กลายเป็นว่าทำให้คนกลัวเหรอ? ต่อไปไม่มีใครกล้าออกมาผดุงความยุติธรรมแล้วสิ? น้ำใจได้เหือดหายไปทีละนิดๆ สังคมก็จะยิ่งเย็นชาลงเรื่อยๆ!"

"สนับสนุนจางเย่!"

"พี่น้องที่ไปมอบตัว! ฉันขอขอบคุณพวกคุณแทนทุกคน!"

"อีอันอ๊กคราวนี้ทำคนผิดหวังมากจริงๆ! จัดการเรื่องนี้ได้บัดซบมาก! ดูทางฝ่ายอาจารย์จางเย่ทำสิ เทียบกันได้เรอะ!"

"มีแต่คนบอกว่าจางเย่เป็นตัวบัดซบ เรื่องนี้ฉันไม่รู้และไม่ขอวิจารณ์ แต่สำหรับเรื่องนี้ ยังไงฉันก็ต้องช่วยจางเย่สักหน่อย! ทำได้เจ๋งมาก!"

"ตัวบัดซบ? อย่าไปฟังพวกสื่อกับคนในวงการหนังสือมันพล่ามน่า! ถ้าเกิดจางเย่เป็นตัวบัดซบจริง ตอนเขาเกิดเรื่อง ทำไมถึงได้มีประชาชนมากขนาดนี้ยินยอมออกมาช่วย? ทำไมถึงได้มีประชาชนมากมายยอมออกมาช่วยแบ่งเบาโทษแทนจางเย่? อีอันอ๊กนั่นต่างหากคือตัวบัดซบ! ชาตินี้ฉันแม่*ไม่อยากจะเห็นหน้าบนจอทีวีบ้านเราอีกแล้ว! ไสหัวออกไปซะ!"

เกิดการถกเถียงอย่างใหญ่หลวงอีกครั้ง!

แม้แต่เหล่าคนดังในสังคมยังออกมาถกเถียงกันในเวยป๋ออย่างต่อเนื่อง ใช้มุมมองทุกแง่ออกมาวิจารณ์การกระทำในครั้งนี้ มีคนที่มาสนับสนุนจางเย่ ทั้งมีคนมาโต้แย้งเขา

……

เที่ยงกว่าแล้ว

ทางฝั่งสถานีตำรวจยังคงเหน็ดเหนื่อย!

จางเย่เห็นว่ามีผู้เฒ่าหลายท่านเริ่มจะไม่ไหว ทั้งหิวโหยและเหนื่อยล้ากันหลายคนแล้ว ทำให้เขากระวนกระวายจะแย่ "ทุกคนครับ ฟังผมก่อน! หากทุกคนเชื่อในตัวผม อย่างนั้นขอให้ไว้หน้าผมสักนิด วันนี้กลับไปก่อนเถอะครับ เรื่องทางนี้ผมรับมือได้ ไม่ใช่เรื่องใหญ่อะไร ที่นี่มีท่านผู้เฒ่าหลายท่านไหนจะเด็กอีก ถ้าเกิดไม่สบายขึ้นมา อย่างนั้นจะป็นเรื่องใหญ่นะครับ! ผมคงต้องสำนึกเสียใจแน่! ทุกคนกลับเถอะครับ! ขอร้องล่ะกลับเถอะครับ!"

"ผมไม่ไป!"

"ฉันก็ไม่ไป!"

"อาจารย์จางไม่ต้องพูดอะไรหรอก!"

เหล่าฝูงชนต่างตัดสินใจแน่วแน่ ไม่คลอนแคลนสักนิด!

จางเย่หันมองหยางเจี๋ย "ผู้กำกับหยาง!"

หยางเจี๋ยจนปัญญา เหล่านายตำรวจก็เป็นเช่นเดียวกัน ความจริงแล้วเห็นเรื่องราวมาถึงตอนนี้ พวกเขาเองก็ยิ่งเข้าข้างจางเย่ ทั้งรังเกียจฝ่ายอีอันอ๊กเข้าทุกทีๆ สามารถทำให้คนธรรมดาทั่วไปต้องเป็นห่วงเป็นใยเพียงนี้ จางเย่นับว่าครองใจผู้คนได้แล้ว แต่อีอันอ๊กนั่นน่ะทำอะไร? เป็นฝ่ายก่อเรื่อง กลับไม่ยอมแก้ไข ถูกคนตีก็นับว่าสมควร! แถมหมอนั่นแค่ขยับปาก ก็ทำให้จางเย่กับประชาชนจำนวนมากรวมถึงตำรวจทั้งสถานีต้องมาลำบาก? อาศัยอะไร! เรื่องนี้ทำให้คนแม่*เดือดฉิ*!

ทันใดนั้นเอง ด้านนอกพลันมีเสียงตะโกนดังเข้ามา

"เปิดทางหน่อยครับ!"

"รบกวนเปิดทางหน่อยครับ!"

"ขอโทษด้วยครับ พวกเราขอเข้าไปหน่อย!"

คนที่เข้ามามีสามคน คนหน้าสุดดูอายุน้อยมาก จางเย่เห็นแล้วกลับไม่คิดว่าเป็นคนรู้จัก จำได้ว่าชื่อหลวี่อวี้หู่ เป็นศิษย์น้องของเหราอ้ายหมิ่น ครั้งก่อนหลวี่อวี้หู่ยื่นมือสอดเข้ามาช่วยคุณน้าเจ้าของห้องเช่าจับคู่ให้กับเพื่อน จางเย่ยังรบกับอีกฝ่ายด้วยกลอนคู่เสียด้วยซ้ำ

เขามาทำไม?

โอ๊ะ! ใช่แล้ว ดูเหมือนเขาจะเป็นตำรวจนี่นะ?

หลวี่อวี้หู่ในชุดเครื่องแบบก้าวเข้ามา "ใครคือหยางเจี๋ย?"

หยางเจี๋ยกับเหล่านายตำรวจต่างมองเครื่องแบบเขาด้วยความประหลาดใจ "ผมเอง พวกคุณคือ?"

จางเย่มองหลวี่อวี้หู่

หลวี่อวี้หู่เองก็มองเขากลับ ไม่พูดอะไร เพียงเอาเอกสารให้หยางเจี๋ยอ่าน

หยางเจี๋ยตะลึง งงงันวูบหนึ่ง "..จากกระทรวงความมั่นคง?"

ด้านหลังหลวี่อวี้หู่มีชายหนุ่มคนหนึ่งก้าวขึ้นมากล่าวว่า "พวกเรามาเอาตัวคน ทางสถานีกรุณาให้ความร่วมมือด้วย"

คนจากกระทรวงความมั่นคงมาพาคนไปจากสถานีตำรวจเล็กๆ ของเขา? มันจะเกินไปไหม? หยางเจี๋ยถามอีกฝ่าย "แน่นอนครับ จะนำตัวใครไป?"

หลวี่อวี้หู่กล่าวเสียงเบา "จางเย่"

หยางเจี๋ยตกตะลึง "จางเย่?"

ประชาชนหลายคนพอฟัง ต่างเงียบลงแล้วมุ่งความสนใจมาทางด้านนี้

หลวี่อวี้หู่ไม่พูดอะไรมาก เพียงหยิบของส่งให้กับเขา "นี่คือเอกสารทางการ"

หยางเจี๋ยกับเหล่านายตำรวจช่วยกันตรวจสอบ ไม่มีปัญหา ถูกต้องทั้งหมด ไม่มีอะไรน่าสงสัยแล้ว จึงรีบกล่าว "ได้ พวกเราจะให้ความร่วมมือเต็มที่!"

หลวี่อวี้หู่กล่าว "ขอบคุณมาก งั้นพวกเราขอพาคนไปล่ะ"

"อืม ได้เลย" หยางเจี๋ยเป็นผู้กำกับสถานี เขามีอำนาจในการควบคุมตัว ทั้งสองฝ่ายเซ็นชื่อกันแล้วเสร็จ นับว่าพิธีการเรียบร้อยครบถ้วน หยางเจี๋ยให้นายตำรวจนำโทรศัพท์มือถือกับกระเป๋าเงินของจางเย่และสิ่งของอื่นๆ มาส่งมอบให้กับพวกหลวี่อวี้หู่

จางเย่งุนงง เกิดอะไรขึ้นน่ะ?

หลวี่อวี้หู่แสดงสีหน้าเป็นการเป็นงาน "อาจารย์จางเย่ เชิญตามพวกเราไปครับ"

เหล่าประชาชนไม่ทราบสถานการณ์ ต่างเปิดทางให้โดยไม่รู้สึกตัว

จางเย่มองพวกเขา จากนั้นก็เดินออกไปที่ประตูใหญ่ของสถานีตำรวจ พอขึ้นรถตำรวจของพวกหลวี่อวี้หู่ เขาก็หันมาหัวเราะ "อาจารย์จาง พวกเราเจอกันอีกแล้วนะ เอาล่ะ พวกเราจะไปส่งคุณกลับบ้านก่อนนะครับ" จากนั้นส่งโทรศัพท์มือถือกับกระเป๋าเงินให้เขา

จางเย่หรี่ตา "กลับไปแบบนี้ได้เลยเหรอครับ?"

หลวี่อวี้หู่กล่าว "เรื่องนี้ไม่มีอะไร พวกเราแค่ทำตามพิธีการเท่านั้น ให้คุณช่วยกระทรวงความมั่นคงจัดการเอกสารสักหน่อย เขียนอะไรนี่นั่นก็พอ แค่ฉากหน้าน่ะ ความจริงก็คือช่วยให้คุณพ้นความผิดนั่นแหละ มีผลตั้งแต่ตอนนี้ คุณอยากกลับบ้านก็กลับ อยากไปไหนก็ไป ความสามารถผมมีจำกัด ช่วยคุณได้แค่นี้ ฮ่าๆ ครั้งหน้าอย่าเห็นใครก็อัดเขาอีกล่ะ นี่ผิดกฎหมายจริงๆ นะ"

นายตำรวจที่นั่งข้างคนขับหันหน้ามา "แต่ว่าอัดได้เยี่ยม! ผมเห็นข่าวแล้ว สะใจสุดๆ!"

จางเย่ถาม "พวกคุณไม่ได้ละเมิดกฎใช่ไหม? ไม่ได้ยุ่งยากกับพวกคุณนะ?"

หลวี่อวี้หู่หัวเราะ "พวกเราไม่มีปัญหา เรื่องเล็กน้อยครับ ในหน่วยผมยังพอมีน้ำหนักอยู่บ้างน่ะ ทำอะไรลับหลังนิดหน่อยพวกเขาไม่สนใจหรอก ยิ่งไปกว่านั้นพวกเราก็ทำเอกสารถูกต้องทุกอย่าง ไม่มีปัญหาอะไรให้จับผิดหรอก วางใจเถอะครับ"

จางเย่กล่าว "ขอบคุณครับ"

หลวี่อวี้หู่อับจนปัญญา "ไม่ต้องขอบคุณผม จะขอบคุณก็ไปขอบคุณศิษย์พี่หญิงโน่น ตอนคุณเกิดเรื่องศิษย์พี่ก็โทรมาให้ผมเอาตัวคุณออกแล้ว ผมกล้าไม่มาเหรอ? นิสัยศิษย์พี่ไม่ใช่คุณไม่รู้ ถ้าเกิดไม่จัดการให้ เธอกล้าลงมือกับผมจริงๆ นะ อย่าว่าแต่ผมเพิ่งเจ็บตัวจากภารกิจก่อนเลย ต่อให้ตอนที่ผมสมบูรณ์ที่สุด ผมสิบคนยังรับมือเธอไม่ไหว ช่างเถอะ เมื่อคืนผมยังไม่ได้นอนเลยสักงีบ แถมต้องรีบกลับหน่วยไปทำเรื่องอีก เอ้อ เรื่องนี้นับว่าไม่ใหญ่โต กระแสสังคมก็เข้าข้างคุณ เพราะงั้นเลยจัดการง่ายหน่อย ไม่งั้นถ้าเกิดวุ่นวายกว่านี้อีกนิดล่ะก็ ผมช่วยคุณไม่ไหวหรอกนะ"

"ขอบคุณมากครับ" จางเย่กล่าว "ผมเชิญคุณไปทานข้าวนะ"

หลวี่อวี้หู่โบกมือ "ไมต้องแล้ว ส่งคุณกลับเสร็จ เดี๋ยวทางผมก็จะกลับไปฉลองปีใหม่ต่อ"

นายตำรวจที่ขับรถกลับหัวเราะกล่าวว่า "เรื่องกินข้าวน่ะไม่ต้อง แต่พอคุณลงจากรถแล้วอาจารย์จางเซ็นให้ผมหน่อยได้ไหม แฟนผมชมเพลง ‘ดอกไม้ของสตรี’ ของคุณไม่ขาดปากตั้งแต่ได้ฟังเมื่อคืน เธอชอบเพลงนี้มากๆ บอกว่าบรรยายชีวิตของผู้หญิงได้ครบถ้วน เฮ้อ เรื่องเพลงน่ะผมไม่รู้อะไร แต่ว่าเธอชอบมากจริงๆ"

จางเย่กล่าวด้วยความยินดี "เรื่องนี้ไม่มีปัญหา เป็นผมต้องขอบคุณแฟนคุณมากเลย ไว้จางหย่วนฉีส่งซิงเกิล ‘ดอกไม้ของสตรี’ มาให้ ผมจะส่งให้แฟนคุณสักแผ่น"

นายตำรวจกล่าว "เยี่ยมเลยครับ!"

จางเย่ประสานมือคำนับ กล่าวว่า "วันนี้ลำบากพวกคุณแล้ว ปีใหม่ทั้งทียังต้องมาให้ยุ่งวุ่นวาย กลับเถอะครับ หากมีโอกาสคราวหน้าขอเชิญทุกคนทานข้าว ต้องขอบคุณมากๆ"

หลวี่อวี้หู่กล่าว "ไม่ต้องเกรงใจ ลำบากแค่ยกนิ้วมือเท่านั้น"

จากนั้นบนรถ จางเย่ก็เปิดโทรศัพท์มือถือ หาเบอร์ของหยางเหลียน โทรหา "ฮัลโหล หยางเหลียน ฉันจางเย่นะ"

หยางเหลียนกังวลน่าดู "อาจารย์จาง? คุณเป็นไงบ้างคะ? ตอนนี้อยู่ไหนน่ะ?"

จางเย่กล่าว "ฉันไม่เป็นไร กำลังอยู่ระหว่างทางกลับบ้าน เธอไปบอกทุกคนหน่อย อย่าให้คนทั่วไปต้องมารับเคราะห์กับฉัน ไม่มีเรื่องอะไรแล้ว ทุกคนกลับบ้านไปเถอะ จะส่งปีก็ส่งปี เอกสารหลักฐานการให้ปากคำก็ให้พวกเขาเอากลับไปให้หมด"

"คุณไม่เป็นไรจริงๆ?"

"จริงๆ รีบกลับบ้านไปเถอะ"

"งั้นก็ดีมากเลย ได้ๆ ฉันจะบอกทุกคนให้"

……

อีกด้านหนึ่ง

หยางเหลียนบอกข่าวกับทุกคนในทันที

เหล่าท่านผู้เฒ่าทั้งหลายพอฟังจึงได้วางใจ ออกจากสถานีไป

ผู้กำกับสถานีหยางเจี๋ยเองก็เหมือนจะทราบเรื่องแล้ว แต่แกล้งทำเป็นไม่รู้อะไร เพียงแต่ลอบทำลายหลักฐานการให้ปากคำทั้งหลายทิ้งไป ในเมื่อไม่มีบันทึกไว้ นับว่าเมื่อเช้าไม่มีอะไรเกิดขึ้น เรื่องนี้เป็นอันว่าจบลง

แล้วฝ่ายอีอันอ๊กจะทำอย่างไร?

ช่างหัวหมอนั่นสิ! บอกว่าจบก็จบสิ!

ไอ้หลานเต่านั่นชินกับ ‘ธรรมเนียมเกาหลี’ ที่ไม่เห็นหัวใครแล้ว?

อย่างนั้นให้มันได้ลิ้มรสกับหลักการซ่อนคดีของคอมมิวนิสต์หน่อยเป็นไร!

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./11.md)