##บทที่ 465 : หลุดออกจากทำเนียบคนดังระดับ C !?
ผลงานทั้งหมดถูกถอดออกไป!

โยนหินซ้ำคนตกบ่อ[1] ไม่หยุดไม่หย่อน!

เรื่องพวกนี้ต่างสร้างความเสียหายร้ายแรงต่อความนิยมและชื่อเสียงของจางเย่อย่างหนัก! หลังจากวันนี้ความนิยมของเขาน่าจะลดลงเรื่อยๆ แน่นอนว่าความนิยมและชื่อเสียงไม่ใช่สิ่งที่จับต้องได้ และไม่สามารถมองเห็นได้อย่างแม่นยำชัดเจน ทว่าการจัดลำดับอย่างเป็นทางการในวงการบันเทิงของโลกนี้ได้สร้างการประเมินผลขึ้นมา ถึงแม้ว่าการอัพเดตล่าสุดจะปรับในตอนเที่ยงคืน แต่เมื่อไปตรงหน้าที่สองก็จะเห็นอัพเดตแบบเรียลไทม์ในงานประเมินผลบุคคลผู้มีชื่อเสียง ไม่ว่าจะเพิ่มหรือจะลด เลื่อนอันดับหรือตกอันดับก็ตาม นอกจากนี้ยังสามารถดึงเอาข้อมูลคนดังสองคนมาเทียบกันได้อีกด้วย แม้จะเป็นความแปรผันเพียงพริบตาเดียวก็รับรู้ได้แบบเรียลไทม์!

หลายคนต่างพบว่าประกาศฉบับที่ 43 เรื่องดาราที่มีพฤติกรรมผิดจรรยาบรรณของ SARFT นั้นพอปักเสาก็เห็นเงา [2] ไม่มีการล่าช้าแม้แต่น้อย!

“ดูที่ทำเนียคนดังเร็ว!”

“แม่* ทุกคนตกหมดเลยเว้ย เฮ้ย!?”

“คะแนนความนิยมของหลีเฉียงตกมา 5,000?”

“เฉินหงก็ไม่รอดแฮะ จากเมื่อบ่ายร่วงดิ่งลงมายาวๆ แทบจะพลิกไป 90 องศาเลยแน่ะ!”

“แย่สุดก็จางเย่!”

“เกิดอะไรขึ้น?”

“ลองไปดูเดี๋ยวก็เข้าใจเอง เขาจะตกจากทำเนียบคนดังระดับ C แล้ว!”

“เอ๋? ทำไมเร็วงี้?”

“ไม่เร็วได้ไง ผลงานเขาถูกโละทิ้งหมดน่ะ!”

“ไม่ต้องถามเลย พอถึงเที่ยงคืนวันนี้ ตอนที่ลำดับมันอัพเดต จางเย่ต้องล่วงไปทำเนียบคนดังระดับ D แน่ ไม่ง่ายเลยกว่าจะปีนขึ้นมาที่ทำเนียบคนดังระดับ C ได้ แต่ตอนนี้กลับต้องกลับไปจุดเดิมอีกแล้ว!”

จางเย่เพิ่งถูกเลื่อนมาอยู่ระดับ C เมื่อไม่กี่วันก่อน ซึ่งในช่วงไม่กี่วันมานี้เขาไม่ได้ทำอะไรใหญ่โต หรือกระทั่งผลิตผลงานใหม่ๆ ออกมา จึงเป็นลำดับสุดท้ายในทำเนียบคนดังระดับ C ในแต่ละลำดับจะมีจำนวนคนที่แน่นอน หมายความว่าเมื่อใดที่คะแนนความนิยมต่ำกว่าคนที่อันดับข้างหลังคุณ ตำแหน่งของคุณก็จะล่วงลงไป แล้วคนต่อจากนั้นก็จะเข้ามาแทนที่ ถ้าลำดับสุดท้ายของทำเนียบคนดังระดับ C ถูกลำดับแรกในทำเนียบคนดังระดับ D ตีตื้นขึ้นมาล่ะก็ เมื่อถึงการอัพเดตตอนเที่ยงคืน ตำแหน่งของทั้งสองจะสลับกันทันที!

สถานการณ์ตอนนี้เป็นเช่นนั้น บางคนเชื่อมโยงจางเย่กับคนที่จะมาแทนที่เขาได้ไม่ยาก เพราะมีข้อมูลสถิติเชิงเปรียบเทียบอยู่ในหน้าที่สอง ซึ่งคะแนนความนิยมของคนๆ นั้นได้แซงจางเย่ขึ้นมาเรียบร้อย หมายความว่าทันทีที่ถึงเที่ยงคืน จางเย่จะล่วงไปอยู่ในทำเนียบคนดังระดับ D !

“ใครตีตื้นขึ้นมา?”

“ถังต้าจาง นักแสดงละครตลก”

“เขาเหรอ? เขาพูดตลกห่วยจะตายชัก ฉันไม่ชอบเลย ไม่เห็นจะตลกสักนิด แต่เขาก็คอยโผล่ไปร่วมงานเลี้ยงนะ แล้วก็เข้าร่วมรายงานต่างๆ เสมอ จริงสิ! คืนส่งปีนี้ เขากับเพื่อนก็มาแสดงเหมือนกัน แต่แสดงอะไรก็ไม่รู้ ทำเอาฉันเกือบหลับแน่ะ”

“ฉันว่ามันก็โออยู่นะ”

“ธรรมดาๆ ละครตลกของเขาไม่ดีไม่แย่ แต่ก็เป็นถึงนักแสดงอาวุโสคนหนึ่ง ที่ทำงานในวงการละครตลกมาหลายทศวรรษแล้ว ถึงแม้จะแสดงไม่ค่อยดีเท่าไรนัก แต่นับเป็นคนที่มีพื้นฐานหนักแน่นและชื่อเสียงพอตัว เออ ใช่ การประกวดละครพูดและละครตลกระดับชาติที่หนึ่งปีมีครั้งอะไรนี่อ่ะ ไม่ใช่จะเริ่มแล้วเหรอ แถมถังต้าจางยังเป็นกรรมการหลักด้วยนะ CCTV ช่วงนี้โฆษณาเสียครึกโครม อาจารย์ถังก็เลยได้โผล่หน้ามาบ่อยไปด้วย โผล่มาบ่อยขนาดนี้คะแนนความนิยมก็ต้องขึ้นเป็นธรรมดา ‘การประกวดละครตลกและละครพูดระดับประเทศ’ เป็นรายการสำคัญเชียวนะ ปีล่าสุดเรตติ้งก็สูงเป็นประวัติการณ์ มีคนชอบไม่น้อย อืม รู้สึกจะมีการวิเคราะห์ด้วยว่าปีนี้เรตติ้งน่าจะทำลายสถิติ มีคนไม่น้อยเลยที่ตั้งหน้าตั้งตารอ ดังนั้นชื่อเสียงของถังเหล่าซือจะขึ้นมาก็ไม่แปลกหรอก”

“เขาแย่กว่าจางเย่เยอะ!”

“@ถังต้าจาง”

“ถูกต้อง การแสดงของจางเย่ตลกกว่าของเขาตั้งเยอะ!”

“เลิกเถียงกันเถอะ สองคนนั้นมีจุดเด่นต่างกันนะ ทอล์คโชว์กับละครตลกเป็นคนละแบบกัน อย่าเอามาเทียบกันสิ”

“ทำไมมีแต่เรื่องชวนปวดใจเยอะจัง?”

“ถ้าไม่ใช่เพราะเรื่องนี้ คะแนนความนิยมของจางเย่ไม่มีทางลดลงแน่!”

“ถังเหล่าซือจะมาเทียบจางเย่ได้ยังไง!”

ทันใดนั้น คนที่ไม่มีใครคาดคิดว่าจะมาก็โผล่ขึ้นมาเพราะมีคน @ เขา เป็นนักแสดงละครตลก ถังจางต้า ผู้ที่กำลังอยู่บนยอดของความนิยมนั่นเอง เขาโพล่งเหน็บแนมขึ้นมาท่ามกลางการถกประเด็นในเวยป๋อ “ไม่มีทางที่ผมจะไปเทียบกับจางเย่ได้หรอก ทาง CCTV ก็โฆษณาให้เขาฟรีๆ ไหนชื่อจะโผล่ขึ้นมาทั้งในหนังสือพิมพ์ และสื่อหลักต่างๆ รวมไปถึงสถานีโทรทัศน์ท้องถิ่นอีก บอกตามตรง ผมไม่มีความสามารถขนาดนั้น ส่วนสำหรับทอล์คโชว์ ผมไม่เรียกมันว่าศิลปะหรอกนะ นี่เป็นเรื่องที่ภายในต้องจัดการกันเอง มันเป็นแค่ตลกที่ล้อเลียนไปทั่วเท่านั้นเอง แถมหยาบคายอีก มากที่สุดก็แค่ทำให้ผู้คนหัวเราะ หลังจากนั้นก็ไม่มีอะไรแล้ว ฮุ ฮุ ผมอยากจะแนะนำให้พวกคุณไปดูละครตลกให้มากกว่านี้นะ ผมทำโฆษณาเกี่บวกับการประกวดละครพูดและละครตลกระดับชาติด้วยนะ จะออกอากาศในไม่กี่วันนี้เอง”

ครึ่งแรกอ้างไปถึงเรื่องที่ถูกติดแบล็คลิสต์ ส่วนประโยคพูดตรงกลาง ก็กำลังตั้งคำถามพูดจู่โจมจางเย่ ชัดเลยว่าถังต้าจางไม่ค่อยชอบนักที่มีคนกล่าวว่าทอล์คโชว์ของจางเย่ตลกกว่าของเขาเอง!

บางทีถังต้าจางอาจจะรู้สึกว่าคำพูดตัวเองออกจะไม่สุภาพ แถมยังเป็นการพูดในที่สาธารณะอีก เขาก็เลยลบโพสต์เวยป๋อของตัวเองหลังจากนั้นไม่กี่นาที

อย่างไรก็มีคนตาแหลมที่จับภาพพวกนั้นไว้ได้ทัน!

“แม่*!”

“พวกแกไม่จบเหรอ?”

“ออกมาราวีโจมตีอาจารย์จางเป็นกิจวัตรเหรอ? รอบแล้วรอบเล่า! แล้วก็รอบแล้วรอบเล่า! พวกเอ็งคิดว่าวิ่งผลัดกันเหรอไงหะ! ถึงผลัดกันออกมาแทงจางเย่กันน่ะ!”

“อาจารย์ถังเป็นบ้าไร? จางเย่ไม่พูดอะไรสักกระผีกเดียวกับคนอื่นตั้งแต่เริ่มยันจบ แค่ชาวเน็ตบางคนคอมเมนต์แบบมืดบอด ก็ทำเหมือนตัวเองถูกเหยียบหางซะงั้น? อาจารย์จางไม่ได้ไปหาเรื่องใครแม้แต่น้อย ไม่ได้ผิดใจกับใครสักนิด คุณทำอะไรอยู่? ทำเหมือนกับจางเย่เป็นลูกพลับนิ่มงั้นแหละ!”

“คงเป็นงั้น พออาจารย์จางโดนแบน ใครๆ ก็เลยกล้ามาวิจารณ์ใส่จางเย่ตั้งแต่หัวจรดเท้า อยากจะขำให้! ถ้าคำสั่งที่ 43 ไม่ออกมา จะมีใครกล้ามาพูดอะไรอย่างนี้ใส่จางเย่ไหม? ก็ไม่!”

“ฉันก็ว่าไม่ พวกเขาไม่กล้าหรอก ใครบ้างไม่รู้จักฝีปากอาจารย์จาง ใครบังอาจปากดีใส่อาจารย์จาง วินาทีต่อมาได้โดนด่ายับ!”

“พอเถอะ แฟนคลับของจางเย่ เลิกผยองสักทีเหอะ จางเย่จบสิ้นแล้ว ยังไม่เลิกหวังอีกเหรอไง? อาจารย์ถังทั้งมีคุณวุฒิและวัยวุฒิ แล้วไงถ้าเขาจะพูดอะไรออกมาบ้าง ท่านเป็นถึงศิลปินอาวุโสในวงการวรรณกรรม ถึงแม้เขาจะพูดอะไรก็ตาม เด็กอย่างจางเย่ก็ต้องยิ้มรับ”

“ตอนนี้จางเย่ปกป้องตัวเองยังไม่ได้ ยังจะกล้าด่าคนอื่นอีกเหรอไง!”

“ยินดีด้วยอาจารย์ถัง!”

“ยินดีด้วยกับอาจารย์ถังที่ขึ้นมาระดับ C แล้ว สำหรับศิลปินละครตลก ถึงแม้จะไม่ได้เป็นประวัติการณ์ แต่ก็ถือว่าหายาก!”

“ยินดีด้วย!”

เหตุการณ์ครั้งนี้เกิดข้อถกเถียงมากมาย ถึงแม้ผลลัพธ์จะยังไม่ออกมา แต่แฟนๆ ของถังต้าจางกลับแสดงความยินดีออกมาไม่หยุด ฐานะของศิลปินละครตลกและละครพูดมีข้อเสียอยู่ตรงที่โดยปกติแล้วจะดังไม่เท่านักร้องหรือดาราหนัง สำหรับนักแสดงละครตลกที่ขึ้นมาถึงระดับ C ถือว่ายากอย่างมาก เวยป๋อของถังต้าจางอุดมไปด้วยคอมเมนต์แสดงความยินดี เหมือนกับเป็นงานวันเกิดอายุ 60[3] ของเขาอย่างไรอย่างนั้น

ถังต้าจางปรากฏตัวขึ้นมาแล้วพูดอย่างซุกซน “ฮุฮุ ขอขอบคุณสหายทุกท่าน พรุ่งนี้ ฉัน เหล่าถัง ขอเลี้ยงอาหารเย็น ขอเชิญทุกท่านรับประทาน : แกะนึ่ง เนื้อนึ่ง หางกวางนึ่ง......” เขาโพสต์รายการอาหารในหม่านฮั่นฉวนสีทั้งหมด ดูจากที่พูดออกมาก็รู้เลยว่าเขาพอใจแค่ไหน

หน้าตาของทุกคนพลันบิดเบี้ยวเล็กน้อย


……


ที่บ้าน

จางเย่กำลังท่องเน็ตอ่านคอมเมนต์ไปเรื่อยๆ รวมไปถึงเว่ยป๋อด้วย ใบหน้าของเขาไร้ความรู้สึกตั้งแต่คำสั่งได้ประกาศออกมา เหมือนกับว่ามันทำอะไรจางเย่ไม่ได้เลย เขาทำเป็นหลับตาสำหรับการจู่โจมคำวิจารณ์ต่างๆ ที่ได้รับจากรองผู้อำนวยการเจี่ย เมิ่งตงกั๋ว ถังต้าจาง และคนอื่นๆ

กริ๊ง กริ๊ง กริ๊ง เสียงโทรศัพท์เข้าดังขึ้น

คือนักแสดงละครพูดฉือซิ่วฟาง เธอเคยโทรหาจางเย่มาก่อน แต่ไม่รู้ว่ารอบนี้เป็นเรื่องอะไร

“น้าฉือ” จางเย่รับสาย

ฉือซิ่วฟางถามทันที “เธอเคยมีเรื่องกับถังต้าจางมาก่อน?”

จางเย่หัวเราะก่อนตอบ “ผมไม่เคยได้ยินชื่อนี้มาก่อน ไม่เห็นรู้จักเลยครับ”

ฉือซิ่วฟางพูด “ดีแล้วที่ยังหัวเราะได้ เธอเห็นข่าวบนเว็บหรือยัง? ทุกคนในเวยป๋อกำลังก่นด่าเธออยู่นะ เหมือนกับศัตรูของเธอมีไม่น้อยเลย”

“นี่โทรมาล้อเล่นหรือเปล่าครับ?”

“เธอเปิดทีวีสิ”

“เอ๋?”

“ช่องข่าวนครหลวง”

จางเย่ทำทันทีที่ถูกบอกกล่าว เปิดไปที่ช่องนั้น

ทันใดนั้นก็มีคนปรากฏบนหน้าจอ เป็นดาราหนังคนหนึ่งในคำสั่งแบนชื่อว่าหลีเฉียง เขาอยู่หลังโต๊ะยาว ซ้ายมือเป็นผู้จัดการ ขวามือมาจากบริษัทผู้จัดการ มีไมโครโฟนตั้งอยู่บนโต๊ะ ส่วนข้างล่างเวทีเป็นฝูงนักข่าว

นี่เป็นการแถลงข่าวขนาดย่อม!

หลีเฉียงพูดด้วยใบหน้าสำนึกผิด “หลายปีที่แล้ว ผมได้กระทำผิดที่ทำให้ผมสำนึกมาตลอดชีวิตลงไป ในอดีตผมเคยขออภัยไปแล้ว แต่ครั้งนี้ผมต้องขออภัยอีกครั้ง ผมทำให้แฟนๆ ผิดหวัง รวมไปถึงคนที่คอยสนับสนุนผมตลอดมา ผมขออภัยที่ทำให้ครอบครัวและเพื่อนผิดหวัง รวมไปถึงบริษัทที่ผมทำงานด้วย ทำให้พวกเขาต้องเสียหายจำนวนมาก หลายปีก่อนผมได้เลิกยาไปแล้ว วันนี้ หลายปีถัดมาผมก็ยังเป็นเหมือนเดิม ผมยังไม่ขอกลับไปซ้ำรอยเดิมหรือทำให้ผู้คนที่เชื่อมั่นในตัวผมผิดหวัง ได้โปรดเชื่อผม ผมหวังว่าทุกคนจะให้โอกาสผมอีกครั้ง!”

ขณะที่พูด เขาลุกขึ้นแล้วค้อมหัวให้ทุกคน

ผู้จัดการของหลีเฉียงก็ก้มหัวต่อหน้ากล้อง

ในสายโทรศัพท์ ฉือซิ่วฟางพูดต่อ “เห็นหรือยัง?”

จางเย่ “นี่คือการแถลงการณ์ฉุกเฉินเหรอ? มันช่วยอะไรได้ด้วยเหรอครับ?”

“ไม่ ถึงแม้ผู้คนจะให้โอกาส สื่อจะให้โอกาส แต่พวกระดับสูงไม่ให้โอกาสแน่ ถึงอย่างนั้นก็ดีกว่าไม่ทำอะไรเลย” ฉือซิ่วฟางแนะนำ “ฉันคิดว่าเธอควรทำอะไรอย่างนั้นด้วยนะ อาจจะไม่ต้องจัดการแถลงการณ์ก็ได้ แค่แสดงจุดยืนบนอินเทอร์เน็ตก็พอแล้ว นโยบายรอบนี้รุนแรงเป็นประวัติการณ์ แต่ใช่ว่าจะไม่เคยเกิดมาก่อน นี่ยังพอมีโอกาสอยู่บ้างนะ”

“ขอบคุณครับน้าฉือ”

หลังจากวางสาย จางเย่ก็ส่ายหน้าน้อยๆ คนอื่นอาจจะไม่มีประสบการณ์กับนโยบายของรัฐบาลมาก่อน แต่เขาเคยเห็นมาก่อนในโลกของเขา ขอโทษ? แสดงจุดยืน? ยอมรับผิด? ถ่อมตัวลง? ถ้านโยบายนี้ไม่ออกมาก็คงมีประโยชน์อยู่บ้าง เพราะเป็นวิธีการทั่วไปที่ใช้ในวิกฤตการณ์ความสัมพันธ์ต่อสาธารณะชน เป็นเรื่องธรรมดาที่จะจัดแถลงการณ์ขออภัย แต่ด้วยข้อดำเนินการในคำสั่งที่สี่สิบสามแล้ว เรื่องพวกนี้ล้วนเป็นสิ่งไร้ค่า!

นอกจากนี้ทำไมเขาต้องขอโทษด้วย? ทำไมเขาต้องยอมรับผิด? เขารู้ในการกระทำเลวร้ายของตนเองดี ว่าเขาไม่ควรไปต่อยตีใคร เป็นเขาเองที่ผิดในตอนแรก แต่เขาไม่เชื่อว่าเขาควรขอโทษแก่ประชาชนทั่วไปหรือสื่อต่างๆ!

เขาไม่ได้ทำให้ประชาชนผิดหวัง!

เขาไม่ได้ทำให้แฟนคลับผิดหวัง!

เขาไม่ได้ทำให้ประเทศชาติผิดหวัง!




==================

[1] โยนหินซ้ำคนตกบ่อ (落井下石) อุปมาหมายถึง ฉวยโอกาสซ้ำคนที่ล้ม

[2] พอปักเสาก็เห็นเงา (立竿见影) หมายถึง มีผลทันที

[3] แซยิด หรือสำเนียงจีนกลาง เซิงรื่อ (生日) แต่เดิมชาวจีนใช้ปฏิทินโบราณซึ่งมีชื่อเรียกปีแต่ละปีแตกต่างกันไป ครบ 60 ปีจึงจะเวียนกลับมาขึ้นต้นใหม่ ชาวจีนจึงถือว่า 60 ปีเป็น 1 รอบ ผู้ที่เกิดมาแล้วมีอายุยืนยาวถึง 60 ปี จึงนับว่าเป็นเรื่องน่ายินดีและควรแก่การเฉลิมฉลอง

[4] หม่านฮั่นฉวนสี (满汉全席mǎn hàn quán xí) คือสำรับอาหารแมนจู-ฮั่นครบสูตร หรือจะเรียกอีกอย่างว่าเป็นโต๊ะจีนหลวงก็ได้ เป็นตำราอาหารจีนที่เผ่าแมนจูในสมัยราชวงศ์ชิงบันทึกไว้ รวมด้วยอาหารมากกว่า 300 รายการ

*-*-*-*-*-*-*-*-*-*-*-*-*-*-*-*



[Go To Next Chapter]( ./66.md)