##บทที่ 411 : ตีคนจนเข้าทำเนียบคนดังระดับ C!
ตกบ่าย

ไช่ซื่อโค่ว

"อาจารย์จาง ถึงแล้ว"

"ไม่ต้องขอบคุณแล้วนะ"

"ไม่ต้องเกรงใจด้วย สวัสดีปีใหม่ครับ"

"พวกคุณก็เหมือนกัน สวัสดีปีใหม่ครับ"

"เอาล่ะ มาส่งถึงที่แล้ว งั้นพวกเราขอตัวล่ะ"

รถตำรวจของหลวี่อวี้หู่กับพวกจากไปอย่างช้าๆ จางเย่หันมองรอบตัว เห็นความครึกครื้นของบริเวณแถวบ้านตนเองกับประทัดของเหล่าเพื่อนบ้านก็ถอนหายใจด้วยอารมณ์ความรู้สึกซับซ้อนก่อนเดินเข้าไป

ปึง!

ปัง!

เสียงประทัดยังคงดังอยู่!

เห็นโคมแดงแขวนไว้หน้าประตูอะพาร์ตเมนต์ จางเย่ถึงได้อารมณ์ดีขึ้นมาหน่อย อดฮัมเพลง ‘ดอกไม้ของสตรี’ ขึ้นมาไม่ได้

หญิงวัยกลางคนกำลังอุ้มเด็กจุดประทัด ก่อนจะหันหน้ามาเห็นจางเย่พอดี ยิ้มแย้มกล่าวทักทาย "ไอ้หยา! จางน้อยกลับมาแล้ว!"

จางเย่ยิ้มทักทาย "น้าฉี"

ท่านผู้เฒ่าที่นั่งอยู่ตรงบันไดตะโกนทัก "เย่น้อยจริงๆ ด้วย!"

จางเย่กล่าวทักทาย "ปู่หลิว สวัสดีปีใหม่ครับ สบายดีหรือเปล่า?"

ผู้เฒ่ากล่าว "ฉันน่ะสบายดีอยู่แล้ว กังวลเรื่องเธอนั่นแหละ กลัวว่าจะเกิดเรื่องอะไรขึ้น เธอรีบกลับบ้านเถอะ พ่อแม่เธอกังวลใหญ่แล้ว!"

"ได้ครับ ทำคุณเป็นห่วงแล้ว" จางเย่พูดคุยกับเหล่าเพื่อนบ้านเก่าแก่เสร็จ ก็รีบซอยเท้าขึ้นไปชั้นบน เสียบกุญแจไขเปิดประตูเข้าบ้าน

ประตูเปิดออก

คนที่โผล่หน้ามาจากห้องรับแขกคือหญิงวัยห้าสิบกว่าคนหนึ่ง

จางตงฮัวอุทาน "เย่น้อย! กลับมาได้ยังไงน่ะ!?"

จางเย่หัวเราะฮ่าๆ "โธ่ ป้าครับ"

หญิงสาววัยยี่สิบห้ายี่สิบหกอีกคนก็รีบตามออกมา หน้าตาดูธรรมดาดาษดื่น ทว่าสูงกว่าจางตงฮัวด้วยส่วนสูงราวๆ หนึ่งร้อยหกสิบแปดเซนติเมตร นับว่าสูงทีเดียว

จางส่วงก็ตะลึงไปเช่นกัน "เย่น้อย! ทุกคนกำลังพูดถึงเธออยู่เลย! เธอนี่ชอบทำให้ทุกคนกังวลซะจริง!"

จางเย่กล่าวทัก "พี่สาว"

จางส่วงรีบหันไปตะโกนบอกทุกคนในห้อง "น้าคะ! น้าสะใภ้คะ! รีบมาดูเร็วว่าใครมา!"

ไม่ต้องให้พวกเขาออกมา จางเย่ก็ชิงเข้าไปก่อนแล้ว หันหน้ามองไปที่พ่อกับแม่ "พ่อ แม่ ผมกลับมาแล้ว ผมทำให้ต้องกังวลซะแล้วสิ"

พ่องุนงง "ปล่อยกลับมาแล้ว?"

"ปล่อยแล้วครับ เพิ่งออกมาจากสถานีตำรวจเมื่อกี้เอง" จางเย่ตอบ

พ่อยังคงกังวล "มีเรื่องอะไรไหม?"

จางเย่ยิ้มน้อยๆ "วางใจเถอะครับ ไม่มีอะไรแล้ว เพื่อนผมไหว้วานคนให้ช่วยพาออกมา อ่า ความจริงก็ไม่ใช่เรื่องใหญ่อะไรหรอกครับ"

พ่อถึงค่อยถอนหายใจโล่งอกเสียที "งั้นก็ดี! ดีแล้วล่ะ!"

จางตงฮัวกล่าวรำพึง "เย่น้อยบ้านเรามีชะตาใหญ่โต ฉันหมายถึงว่ากลับร้ายเป็นดีได้น่ะนะ!"

"แม่" จางเย่มองแม่

เห็นแม่ไม่สนใจเขา เบือนหน้าหนี มือแอบปาดเช็ดน้ำตาเงียบๆ ด้วย

จางเย่ส่งเสียงร้องทัก ก่อนรีบนั่งลงยองๆ "เป็นอะไรครับแม่ ผมจัดการเรียบร้อยหมดแล้วนะ ดูสิๆ แม่จะร้องไห้ทำไมเนี่ย"

แม่ยกมือขึ้นมาฟาดกบาลลูกชาย กล่าวเสียงเครือ "ไอ้ลูกไม่รักดี! จะให้ฉันกลัวจนตายใช่ไหม! ถ้าเกิดโดนจับไปสักสามปีห้าปี! ฉันกับพ่อแกจะทำยังไง!"

จางส่วงยิ้ม "รีบปลอบน้าสะใภ้เร็ว ตั้งแต่เช้าก็ร้องไปตั้งหลายรอบแหนะ กังวลแต่เรื่องเธอ กลัวเธอจะโดนขัง"

จางเย่ยิ้มเจื่อน "โดนขังอะไรกันล่ะ ก็แค่ทำร้ายไปคนเดียวเอง ไม่ถึงขั้นเจ็บสาหัสอะไรเสียด้วยซ้ำ แค่เรื่องนิดเดียวเท่านั้นเอง ดูแม่สิ"

แม่โกรธจนตีเขาซ้ำอีกรอบ "ยังจะยิ้ม! แกยังจะยิ้มอีก! ฉันกับพ่อแกเมื่อคืนไม่ได้นอนกันสักนิดเดียว!"

จางเย่ไม่กล้าหลบ ได้แต่ยอมเจ็บตัวสักหน่อย อย่างไรก็ไม่เจ็บไม่คันสักนิด "เอาล่ะๆ ผมผิดไปแล้วครับแม่ ผิดไปแล้วจริงๆ แม่ไม่ร้องนะ ต่อไปไม่กล้าแล้วครับ"

แม่ปาดน้ำตากล่าวต่อ "ครั้งก่อนออกจากโรงพักมาแกก็สัญญากับฉันแบบนี้! สุดท้ายเป็นยังไง? ยังทำตัวเหมือนเดิมเป๊ะ! แกเก่งคนเดียวใช่ไหม? แกทำได้คนเดียวใช่ไหม? คนอื่นๆ ไม่มีใครออกมาสักคน มีแต่แกกระโดดไปเตะเขา? แกนี่มันน่านัก!"

จางเย่ไม่เถียง "ผมผิดไปแล้ว ผิดไปแล้วคร้าบบบ"

"กะจะไม่ให้ฉันได้อยู่สบายๆ เลยสินะแกน่ะ!" แม่ยังโกรธอยู่

พ่อเข้ามาขัด "เอาล่ะๆ ลูกมันออกมาจากโรงพักแล้วก็พอเถอะ"

ป้าถาม "กินข้าวหรือยัง?"

จางเย่ยิ้มแหยๆ "ยังเลย หิวมากเลยครับ"

"ฮ่าๆ ฉันไปทำอะไรให้เธอกินก่อนแล้วกัน" ป้ากล่าวอาสา ทว่าขณะที่กำลังจะลุกขึ้นก็โดนแม่ของจางเย่รั้งไว้

แม่ปาดเช็ดน้ำตากล่าวติดเคืองๆ ว่า "พี่ ฉันไปเอง มันชอบกินหมี่ผัดซอส ซอสฉันทำเอง"

จางเย่ฉีกยิ้มหน้าบาน "แม่นี่รักผมที่ซู้ดดดด"

แม่หันกลับมาค้อนใส่ "ให้พวกป้าไปก่อนฉันค่อยจัดการแก!"

กริ๊งๆๆ เสียงโทรศัพท์บนโต๊ะดังขึ้น

พ่อมองชื่อที่โชว์ขึ้น หันมากล่าวกับจางเย่ "ยายน่ะ"

"ผมรับเอง" จางเย่รีบคว้าโทรศัพท์มา "ฮัลโหล"

ยายส่งเสียงประหลาดใจมา "หือ? เย่น้อยรึ?"

จางเย่หัวเราะ "ยายครับ ผมกลับบ้านแล้วนะ เพิ่งถึงนี่เอง กำลังจะโทรหายายกับพวกน้าๆ พอดี .... ครับ ไม่มีอะไรแล้ว ... ไม่ต้องกังวลครับ ดูแลสุขภาพดีๆ นะครับ..."

หลังโทรหลายสายติดๆ กัน จางเย่ถึงรายงานความปลอดภัยตัวเองกับญาติๆ เสร็จเรียบร้อย

จากนั้น โทรศัพท์มือถือเขาก็เริ่มดังขึ้นอีก คราวนี้เป็นเหล่าเพื่อนฝูงโทรมาหา

……

สายของอู๋เจ๋อชิง

"สวัสดีครับ รองอธิการฯ อู๋"

"กลับบ้านแล้วเหรอคะ?"

"ครับผม เพราะคุณช่วยไว้แท้ๆ เลย"

"ฉันไม่ได้ทำอะไรสักหน่อยค่ะ"

"ตอนอยู่ที่สถานีฯ ได้ยินแล้วล่ะครับว่าคุณโทรมาช่วยกดดันให้ ขอบคุณมากนะครับ กลับไปแล้วผมจะเข้าไปทักทายครับ"

"ไม่ต้องหรอกค่ะ อยู่กับคนที่บ้านเถอะ"

……

สายของจางหย่วนฉี

"ฉันเอง"

"พี่สาวจาง ผมรู้ว่าเป็นคุณ"

"เป็นไงบ้าง?"

"ออกมาแล้วครับ เพื่อนช่วยพาออกมา ไม่มีอะไรแล้ว"

"งั้นวางล่ะ"

"เดี๋ยวๆๆๆๆ เอ้อ สวัสดีปีใหม่นะครับ"

"อือ"

……

สายของต่งซานซาน

"สหาย เห็นว่าออกมาแล้วเหรอ?"

"อื้อ เพิ่งออกมานี่แหละ ซานซานกลับไปบ้านพ่อแม่เหรอ?"

"ใช่สิ กลับมาส่งปีนี่แหละ นายนี่จริงๆ เลยนะ ปีใหม่ทั้งทีมีแต่ข่าวนายเต็มไปหมด ขนาดชนบทเล็กๆ มีหนังสือพิมพ์แค่ฉบับเดียวยังมีแต่ข่าวนาย"

"หือ ฉันดังงั้นเชียว?"

"ถ้ามากกว่านี้ ฉันว่าพวกหนังสือพิมพ์คงมีกระดาษไม่พอจะเติมหน้านายแล้วแหละ ฮ่าๆ"

……

จากนั้น มีทั้งพวกเหยาเจี้ยนไฉ จ้าวกั๋วโจว หวังเสียวเหม่ย ฉือซิ่วฟาง หวังสยง เถียนปิน และคนอื่นๆ ต่างโทรมาแสดงความเป็นห่วงเป็นใยไม่ขาดสาย จางเย่ขอบคุณกลับไปทีละคน อธิบายสถานการณ์ให้ฟัง คุยแลกเปลี่ยนหยอกเย้ากันหลายคำตามประสา

"เหล่าเถียน ป้ายนายยังอยู่กับฉันนะ ไว้กลับไปฉันจะเอาไปคืนนะ" จางเย่กล่าว

เถียนปินกล่าว "ไม่เป็นไร อันนั้นแค่ใช้ชั่วคราว หมดรายการส่งปีก็จบแล้ว นายเก็บไว้เป็นที่ระลึกเถอะ"

จางเย่รับคำ "ได้ ขอบคุณมาก งั้นแค่นี้นะ?"

เถียนปินกล่าว "นายรีบไปกินข้าวเถอะ เอ้อ อย่าลืมไปดูทำเนียบคนดังด้วยล่ะ"

"หือ? หมายความว่าไง?" จางเย่แปลกใจ

"ไปดูก็รู้เองน่า ฉันก็เพิ่งเห็นเนี่ยแหละ" เถียนปินหัวเราะปิดท้ายอย่างชั่วร้าย

แม่ทำหมี่ผัดซอสเสร็จก็ออกมาเรียก "ไม่ต้องโทรศัพท์แล้ว มากินข้าวก่อน เดี๋ยวเส้นอืดหมด!"

"ครับแม่" วางสายเสร็จ จางเย่รีบเอาตะเกียวคีบใส่ปากไปหลายคำ กินโดยไม่สนใจภาพลักษณ์แม้แต่น้อย ดูหิวโหยจริงๆ ขณะเดียวกันก็เปิดอินเทอร์เน็ตหาทำเนียบคนดังที่เถียนปินบอกไว้ไปด้วย พอเห็นชื่อของตนเอง จางเย่พลันตื่นเต้นดีใจสุดๆ!

ระดับ C !

ตั้งแต่ตอนไหนเนี่ย? เขาทะลุเข้าระดับ C ได้แล้ว!

แม้ว่าจะเป็นชื่อสุดท้าย แต่ก็เป็นของแท้แน่นอน!

จางเย่รีบเอาหน้าจอโทรศัพท์มือถือไปให้ทุกคนดู

จางส่วงพอเห็นเข้าก็ตื่นเต้นจนหยุดไม่อยู่ "เยี่ยมมากเย่น้อย! สร้างหน้าให้บ้านเราจริงๆ! ตอนนี้นับว่าเป็นดาราใหญ่ของแท้แล้ว! ขนาดเฉินฉีฉีที่ฉันชอบสุดๆ ยังเป็นแค่ดาราระดับ C เท่านั้นเอง! แม้แต่นักเขียนชื่อดังอย่างซู่เย่เอ๋อร์ที่มียอดขายเป็นล้านเล่ม แถมได้ทำเป็นหนังฉายออกมาก็ยังอยู่แค่ระดับ D เท่านั้นเอง!"

จางเย่ยักไหล่ "ผมน่ะ ทำตัวเป็นเด็กนอกคอก อะไรๆ ก็ทำ อะไรๆ ก็ลองลุย ชื่อเสียงผมเลยมากกว่าพวกเขาหน่อยเท่านั้นเอง" เขารู้ตัวเองดี

จางส่วงถูกคำว่า ‘เด็กนอกคอก’ ทำจนขำ แต่พอคิดๆ ก็พบว่าถูกต้อง

จางตงฮัวฉีกยิ้มกว้าง "พี่คะ ยินดีด้วยนะ"

แม่ยังคงไม่พอใจ "ก็แค่ระดับ C ยังอ่อนกว่าคนอื่นเขาอีกเยอะ"

จางตงฮัวกล่าว "แค่ด้อยกว่าพวกระดับ A ระดับ B เท่านั้นเอง จะว่าไปเย่น้อยเพิ่งจะได้เข้าวงการนานแค่ไหนเชียว? ทำงานได้แค่ครึ่งปีก็ปีนขึ้นจากชั้นล่างสุดเข้าระดับ C แล้ว..มีใครทำได้แบบนี้บ้าง?"

จางเย่รีบสวาปามหมี่ผัดซอสจนหมดเกลี้ยง ในใจกู่ร้องดีใจสุดๆ

ในโลกใบเดิมนั้น เหล่าดารากับคนดังก็มีการจัดระดับเช่นกัน ทว่ารายละเอียดการแบ่งแยกระดับไม่ชัดเจนพอ ทั้งยังไม่ใช่ส่วนกลางเป็นคนจัดอันดับอย่างเป็นระบบ อย่างเช่นผู้กำกับชั้น B พิธีกรชั้น C นักร้องระดับ A ดาราระดับ S หรือแม้แต่นักเขียนระดับ A หรือ B ขณะที่ในโลกนี้ต่างออกไป ระบบการจัดอันดับนั้นคำนวณจากชื่อเสียงความโด่งดังแล้วถึงจัดอันดับออกมาได้อย่างถูกต้อง ซึ่งทำให้น่าเชื่อถือมากทีเดียว ดาราระดับ C ของโลกนี้เรียกได้ว่าเป็นที่รู้จักกันทั่วไป ไม่ว่าจะจากชื่อหรือผลงานก็ตาม ขณะที่มีข้อมูลมากมายเพียงนี้ สามารถเข้าสู่ทำเนียบระดับ C ได้นับว่ายากยิ่ง ทว่าจางเย่สามารถทำได้ในเวลาเพียงครึ่งปีเท่านั้น!

ระดับ C !

นี่คือเส้นแบ่ง!

ถ้ายังไม่เข้าระดับ C ก็ได้แต่นับว่าเป็นผู้ผ่านทางมาในวงการบันเทิงตลอดไป เมื่อเข้าสู่ระดับ C ได้แล้ว จึงนับเป็นดาราตัวจริง ได้เข้าสู่วงการจริงๆ

เดิมทีจางเย่คิดว่าเขาจะมีโอกาสได้เข้าระดับ C หลังจากฉาย ‘จางเย่ทอล์คโชว์’ จนจบ ทั้งที่ ‘จางเย่ทอล์คโชว์’ เพิ่งออกอากาศได้ไม่กี่วันเขากลับไปถึงจุดหมายซะแล้ว เขารู้ดีว่าเป็นเพราะเพลง ‘ดอกไม้ของสตรี’ ในรายการคืนส่งท้ายปีนั่นเอง รวมไปถึงลูกเตะที่เตะจนอีอันอ๊กลอยขึ้นฟ้า ซึ่งเรื่องนี้ดึงดูดความสนใจจากสังคมได้ภายในคืนเดียว ชื่อเสียงของจางเย่จึงพุ่งขึ้นสูงจนเข้าสู่ทำเนียบระดับ C ! ตอนแรกชื่อเสียงของเขายังห่างจากผู้นำในทำเนียบอีกไกลโข ไม่คิดเลยว่าลูกเตะนั้นจะนำมาซึ่งความโด่งดังได้!

ทำเนียบระดับ C นี้ นับว่าได้ฟันฝ่ามาถึงแล้ว!

ไม่ว่าจะร้องเพลง แสดงหนังแสดงละคร หรือนักเขียน พวกเขาล้วนต้องก้าวเดินฟันฟ่ามาทีละขั้น แต่กลับไม่มีใครทำได้อย่างจางเย่! เพราะเขาน่ะตีคนด่าคนจนดังขึ้นมาได้! อีกทั้งชื่อของจางเย่นี้คล้ายถูกลิขิตให้โด่งดังในวงการบันเทิงอยู่แล้ว!

สิ่งมหัศจรรย์ของวงการบันเทิง!

คำวิจารณ์นี้ นับว่าเหมาะสมกับเขาจริงๆ!

วิธีการสั่งสมชื่อเสียงของเขานั้น แม่*นับว่าไม่เคยปรากฏที่ไหนมาก่อน!





*-*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./12.md)