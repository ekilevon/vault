##บทที่ 421 : ปล่อยซิงเกิลเพลง!
ในวันเดียวกัน

คืนวันที่สองของปีใหม่

ในที่สุดจางเย่ก็ได้กินหมูน้ำแดงของเหราอ้ายหมิ่นที่บ้านเธอแล้ว! อร่อยเสียจนเขาหยุดไม่อยู่! ปากเขาไม่มีโอกาสได้หุบแม้ว่าเพิ่งจะหายป่วย ก็สามารถกินทุกอย่างได้ชนิดที่ว่าตะกรุมตะกรามสุดๆ เหมือนคนตายอดตายอยากเสียหลายวัน ชายหนุ่มรอคอยรสฝีมือคุณน้าสาวเจ้าของห้องมาตลอด ตั้งแต่ไปทำงานที่เซี่ยงไฮ้ ก็ไม่มีโอกาสได้กินอาหารฝีมือของเธอเลย แค่คิดถึงก็ได้แต่น้ำลายไหล บวกกับเมื่อตอนบ่ายที่เขาสุ่มลอตเตอรี่ได้ของดีมาด้วย ทำให้อารมณ์ดีสุดๆ พลอยเพิ่มความอยากอาหารเข้าไปอีก

"โห อร่อยสุดๆ! หมดนี่ของผมนะ! เหมาทั้งจานด้วย! ที่เหลือให้พวกคุณหมด ห้ามใครแตะหมูตุ๋นน้ำแดงผมเด็ดขาด!" จางเย่ดึงจานมาฝั่งเขาทันที

"ของหนูนะ" เฉินเฉินเข้ามาแย่ง

จางเย่ถือจานไว้แน่น "ห้ามแย่ง"

"คุณนั่นแหละแย่ง" เฉินเฉินกล่าวอย่างมั่นใจ

จางเย่จ้อง "เฮ้ย นี่จะแย่งคนป่วยกินเหรอ!"

เฉินเฉินเบ้ปาก "คุณไม่ยอมให้เด็กด้วยซ้ำ ไม่เห็นเป็นผู้ใหญ่สักนิด"

จางเย่สบถ "เธอนี่นะเด็ก? เหอะ เจ้าเล่ห์กว่าผู้ใหญ่เสียด้วยซ้ำ!"

"...หึหึ" เฉินเฉินส่งเสียงหัวเราะเยือกเย็นอันเป็นเอกลักษณ์

เหราอ้ายหมิ่นรำคาญ ตะโกนมาว่า "ฉันดูโทรทัศน์อยู่ ไอ้เด็กบ้าสองคนนี่หุบปากไป!"

จางเย่กิน เฉินเฉินแย่ง เหราอ้ายหมิ่นอยู่ด้านข้างสั่งสอนพวกเขา ทั้งสามคนนับว่าชีวิตสุขสันต์ อย่างไรก็ไม่ได้ทะเลาะกันจริงๆ จังๆ เป็นแค่สีสันของปีใหม่เท่านั้นเอง

หลังกินเสร็จ จางเย่เอาโน๊ตบุ๊คเขาออกมาดูรายการ ‘จางเย่ทอล์คโชว์’ ตอนใหม่เพิ่งจะออกมาพร้อมกันห้าตอน ชื่อเสียงของเขา รวมถึงค่าชื่อเสียงในแหวนเกมนั้น เพิ่มขึ้นอย่างต่อเนื่องทุกวัน ตามผังกำหนดการ ตอนสุดท้ายจะออกอากาศในอีกไม่กี่วันที่จะถึง รายการมีตั้งหลายตอนแต่กลับออกอากาศเพียงช่วงสั้นๆ เสียจนจางเย่อดสงสัยไม่ได้ว่า SARFT กำลังจะออกกฎอะไรออกมากวดขันอีก เขาไม่รู้แล้วว่าจะทำงานอะไรต่อไปดี ได้แต่เลือกหนทางถางไปทีละขั้นเท่านั้น อีกทั้งต้องสะสมค่าชื่อเสียงให้ได้มากที่สุดก่อนจะตัดสินใจถึงก้าวต่อไป ไม่อย่างนั้น หากนโยบายของ SARFT ฟันที่รายการเขาโดยตรง บีบไม่ให้เขาออกอากาศรายการของตัวเองได้อีก อย่างนั้นนับเป็นความสูญเสียครั้งใหญ่หลวง!

จางเย่ปรบมือเรียกร้องความสนใจจากทุกคน

"อะไร?" เหราอ้ายหมิ่นขมวดคิ้ว

"พี่น้องทั้งหลายสงบลงหน่อยครับ ขอเชิญชมรายการบันเทิงที่มีชื่อเสียงโด่งดังตอนใหม่กัน ‘จางเย่ทอล์คโชว์’! ทุกคนดูกันเงียบๆ หน่อย" จางเย่ที่ควรไปล้างถ้วยชามหลังกินเสร็จ กลับไปนั่งบนโซฟาเหมือนอยู่บ้านของตัวเอง

เหราอ้ายหมิ่นจ้องเขาตาเขม็ง "ถ้วยล่ะ?"

จางเย่ตอบ "เดี๋ยวผมล้าง ขอดูนี่ก่อน"

ฝ่ายเหราอ้ายหมิ่นคอยดูแลเขาทั้งวันทั้งคืนเสียด้วยสิ เฮ้อ หายดีแล้ว ก็ต้องใช้หนี้ล่ะนะ จางเย่แค่ถ่วงเวลานิดๆ หน่อยๆ เท่านั้นเอง

เฉินเฉินกล่าวลอยๆ "จางเย่ ตัวขี้เกียจ"

จางเย่จ้องยัยแสบน้อย "คนที่ไม่มีสิทธิ์พูดกับฉันแบบนั้นที่สุดคือเธอนั่นแหละ!"

รายการตอนใหม่เริ่มขึ้น จางเย่ปรากฏตัวออกมาบนหน้าจอ

รายการปล่อยมุกออกมาอย่างต่อเนื่อง จางเย่ดูแล้วยังต้องหัวเราะครืนใหญ่ แหม ต้องยอมรับนับถือรายการของเขาจริงๆ ทำไมสนุกแบบนี้นะ!

ทว่าพอมองไปที่สองคนนั้น

เหราอ้ายหมิ่นดูได้แป๊บเดียวก็เริ่มหาว

เฉินเฉินเองก็ไม่แสดงอารมณ์อะไร เพียงแต่ท่าทางไม่ต่างจากป้าของเธอ เริ่มอ้าปากหาวไปอีกคน

จากต้นจนจบ สองสาวไม่หัวเราะกันสักแอะ จางเย่เห็นแล้วได้แต่พูดไม่ออก เขาทราบว่าทอล์คโชว์แบบนี้ มักเน้นที่การเสียดสีเรื่องราวในสังคม ไม่ได้เป็นการเล่นตลกแบบทั่วไป ดังนั้นมุกตลกจึงไม่เรียบง่ายเหมือนอย่างการเล่นตลกคู่หรือละครตลก นอกจากนี้ทอล์คโชว์ยังมีเสน่ห์ของตนเองอย่างหนึ่ง มุกตลกและการเสียดสีสถานการณ์ในสังคมนั้น ในโลกใบนี้นับว่ามีจางเย่คนเดียวที่ทำได้ คนอื่นๆ คิดจะลอกเลียนก็ไม่อาจหาแก่นแกนสำคัญได้ รายการที่พิเศษแบบนี้ ทำไมพวกเธอถึงได้ง่วงเหงาหาวนอนกันล่ะ! แถมยังเอาแต่หาวไม่หยุดอีก!

กัดฟันกรอดๆ อย่างข่มอารมณ์ อย่างไรก็ตามเขาไม่ได้ถือสาอะไรกับพวกเธอนัก ช่างเถอะ ศิลปะไม่ว่าจะรูปแบบไหน ล้วนไม่ได้ต้องการให้ทุกคนมายอมรับชื่นชมกันหมด ไม่ใช่ทอล์คโชว์เขาไม่ดี แต่เพราะสองคนนี้เส้นลึกเกินไปต่างหาก ทอล์คโชว์สูงส่งเช่นนี้ ไม่เหมาะกับครอบครัวนักบู๊ที่เอาแต่ฝึกฝนศิลปะการต่อสู้ทั้งวันหรอก

เฉินเฉินเคาะโต๊ะ "เปลี่ยนช่อง เปลี่ยนช่อง เปลี่ยนช่อง"

เหราอ้ายหมิ่นกล่าว "ไอ้หนูรีบไปล้างถ้วยซะ อย่าทำเป็นเนียน!"

จางเย่ยอมแพ้พวกเธอแล้ว ได้แต่ฟึดฟัดถอดคอมพิวเตอร์ของเขาออก เปลี่ยนกลับไปเป็นช่องทีวีปกติ เปิดข่าวทิ้งไว้แล้วฮึดฮัดเข้าไปล้างจาน

ไม่มีศิลปะในหัวใจ!

พวกเธอมันไม่มีศิลปะในหัวใจเกินไป!

ล้างไปได้ครึ่งหนึ่ง โทรศัพท์ในกระเป๋าก็ดังขึ้น

จางเย่รับสาย เห็นว่าเป็นเบอร์ไม่คุ้นเคย "ใครครับ?"

ปลายสายเป็นเสียงหญิงสาว "อาจารย์จางเย่รึเปล่าคะ? ฉันเป็นทีมงานของจางหย่วนฉีนะคะ พี่สาวจางให้โทรมาแจ้งว่า คืนนี้ซิงเกิล ‘ดอกไม้ของสตรี’ กำลังจะออก น่าจะสักทุ่มครึ่ง บอกคุณสักคำ พี่สาวจางหวังว่าจะรบกวนคุณช่วยโปรโมทให้ในหน้าเวยป๋อสักหน่อยค่ะ”

"ได้แน่นอน" จางเย่ตอบรับ

หญิงสาวกล่าว "ขอบคุณค่ะ อย่างนั้นฉันไม่รบกวนคุณแล้ว สวัสดีปีใหม่นะคะ"

"เช่นกันครับ" จางเย่วางสาย ล้างจานจนเสร็จค่อยกลับออกไป

พวกสาวๆ กำลังนั่งดูข่าวกัน จางเย่จึงเปิดคอมพิวเตอร์เข้าเวยป๋อ หาซิงเกิลใหม่ล่าสุดของจางหย่วนฉี เดิมทีชายหนุ่มตั้งตารอคอยการเปิดตัวของ ‘ดอกไม้ของสตรี’ อยู่แล้ว ตอนที่ร้องในรายการส่งคืนปีนั้น เนื่องด้วยเวลามีจำกัด จึงไม่สามารถสร้างชิ้นงานอันสมบูรณ์แบบได้ มาคราวนี้ที่จางหย่วนฉีร้องคนเดียว และทำการเรียบเรียงเพลงใหม่ จึงไม่ต้องกังวลว่าคนที่เคยฟังในงานแล้วจะไม่กลับมาฟังซ้ำ บทเพลงนี้สามารถเข้าทำเนียบเพลงดังได้หรือไม่ นับว่ามีผลเกี่ยวพันต่อชื่อเสียงของจางเย่โดยตรง เขาจึงต้องให้ความสำคัญ รายการทอล์คโชว์ใกล้จะจบลง มหาวิทยาลัยก็กำลังปิดเทอม แหล่งที่มาของชื่อเสียงจึงน้อยลงเรื่อยๆ กว่าจะไต่เข้าทำเนียบระดับ C ไม่ง่าย เขาไม่อยากจะตกชั้นกลับไปอีก ดังนั้นจึงต้องให้ความสำคัญกับโอกาสการปรากฏตัวเพิ่มชื่อเสียงทุกที่ไป

"เธอทำอะไรก๊อกๆ แก๊กๆ น่ะ?" เหราอ้ายหมิ่นเหล่ตามอง

"มีธุระนิดหน่อย ทำไมอ่ะ?" จางเย่ถาม

เฉินเฉินชี้ไปทางโทรทัศน์ "ดูทีวีสิ อีอันอ๊กล่ะ"

"หือ?" จางเย่หันไปมองข่าวบนจอโทรทัศน์ พลันต้องตะลึง "คอนเสิร์ตของอีอันอ๊กเลื่อนมาเร็วขึ้น? เริ่มคืนนี้?"

เหราอ้ายหมิ่นมองนาฬิกา "ตอนนี้น่าจะเริ่มแล้วล่ะ"

ในภาพข่าวนั้น พบว่าเหตุการณ์ที่อีอันอ๊กผลักแฟนเพลงในคืนส่งปีนั้นสร้างผลกระทบต่อภาพลักษณ์อย่างยิ่ง ทำลายชื่อเสียงในประเทศไปไม่น้อย อัตราขอคืนตั๋วงานคอนเสิร์ตสูงถึงสามสิบห้าเปอร์เซนต์ เมื่อเลื่อนวันจัดงานจากวันที่หกมาเป็นวันที่สองเช่นนี้ จากการสังเกตการณ์ของเหล่าสำนักข่าวยังพบว่า ที่นั่งในคอนเสิร์ตนั้นมีเพียงสี่สิบห้าเปอร์เซนต์เท่านั้น ชัดเจนว่านอกจากคนที่คืนตั๋วแล้วยังมีบางส่วนที่ตัดสินใจไม่เข้าร่วมงาน และยังมีบริษัทห้างร้านที่ได้ตั๋วบางส่วนไป ได้ตัดสินใจไม่เข้าร่วมงานอีกด้วย

จางเย่ทราบกระจ่างดีว่านี่คือการจัดการจากฝ่ายการตลาดของอีอันอ๊กเพื่อออกมาแก้ไขสถานการณ์ ถ้าขืนปล่อยให้เป็นอย่างนี้ต่อไป จำนวนยอดคืนตั๋วจะยิ่งเพิ่มมากขึ้น ดังนั้นพวกเขาจึงต้องออกมาจัดการแสดงเร็วขึ้นเช่นนี้ หากจางเย่คาดเดาไม่ผิด อีอันอ๊กอาจจะต้องขึ้นเวทีพร้อมบาดแผล แม้จะหายแล้ว เขาก็จะปิดผ้าพันแผลบางส่วนขึ้นไปเรียกคะแนนความสงสาร และเพื่อเป็นการกู้หน้าตนเองด้วย เหล่านี้บ่งบอกว่าอีอันอ๊กและบริษัทพยายามป้องกันการสูญเสียแฟนเพลงอย่างสุดความสามารถ เพราะในประเทศจีนนั้นถือเป็น ‘สมรภูมิหลัก’ ของเขา

มีประโยชน์หรือ?

จางเย่ส่ายหน้าไม่พูดจา

ช่างหัวไอ้ลูกหลานนั่นเถอะ สนใจเรื่องซิงเกิลของคุณจางดีกว่า

ทุ่มครึ่ง ซิงเกิลของจางหย่วนฉีก็ออกมาตรงเวลา และไม่ได้มีการปล่อยรอบอะไรพิเศษออกมา ทางฝั่งเวยป๋อ โปรแกรมเพลงอื่นๆ แม้แต่การขายแผ่นซีดี ร้านค้าออนไลน์ทั้งหลายล้วนแต่ถอดรายการสั่งซื้อล่วงหน้าออก เพราะมีแผ่นเพียงพอแล้ว

"คุณน้าสาวเจ้าของห้อง"

"อะไร"

"ซิงเกิลของ ‘ดอกไม้ของสตรี’ ออกมาแล้ว คุณกับเฉินเฉินลองฟังหน่อยสิ แล้วก็ช่วยกดไลก์ให้จะดีมากๆ"

"ซิงเกิลของจางหย่วนฉี?"

"ใช่"

"เพลงนี้ใช้ได้"

นี่คือบทเพลงเพื่อเหล่าสตรี เจ๊เหราย่อมต้องชื่นชอบอยู่แล้ว ปากบอกว่าใช้ได้ ความจริงคือวางท่าวางทางไปอย่างนั้นเอง น้อยครั้งที่หญิงสาวจะชมว่าดี วิจารณ์ว่าใช้ได้ นี่นับว่าเธอให้คำยกย่องสุดๆ แล้ว

เหราอ้ายหมิ่นเปิด ‘ดอกไม้ของสตรี’ ฟัง

เฉินเฉินดูไม่ค่อยสนใจ หันไปนั่งแทะเม็ดแตงต่อ

จางเย่มองเหราอ้ายหมิ่นขณะที่กำลังฟังเพลงนี้ เขาพูดขึ้นว่า "พี่สาวเหราครับ ผมยังไม่ได้บอกคุณเลย คราวนี้ต้องขอบคุณคุณมาก คุณคอยดูแลผม แม้กระทั่งให้คนไปเอาตัวผมออกมาจากสถานี ต่อไปมีอะไรก็บอกผมได้นะ ไม่ต้องเกรงใจ ให้ขึ้นภูเขาดาบลงกระทะทองแดงผมทำไม่ได้แน่ แต่ถ้ามีอะไรที่ผมทำได้ ผมจะทำให้คุณเต็มที่!"

เหราอ้ายหมิ่นมองเขา กล่าวอย่างไม่เกรงใจทันทีว่า "เสื้อผ้าของฉันกับเฉินเฉินไม่ได้ซักมายี่สิบกว่าตัวแล้ว ว่างๆ ก็มาซัก"

จางเย่กระแอม "....งั้นขอลุยภูเขาดาบลงกระทะทองแดงแทนเถอะ!"

‘ดอกไม้ของสตรี’ ที่จางหย่วนฉีร้องนั้นไพเพราะงดงามตราตรึงสุดๆ แค่ฟังก็บอกได้ว่าจางหย่วนฉีร้องเพลงนี้อย่างสุดฝีมือ ฟังดูแตกต่างจากฉบับที่ร้องในงานส่งปี เพราะจางเสียเป็นนักร้องเสียงโซปราโน่ จางหย่วนฉีจึงต้องร้องให้เข้ากับเธอด้วยการผลักเสียงขึ้นไปสูง แม้จะฟังดูไพเราะ แต่เมื่อเทียบกับต้นฉบับแล้ว ยังเสียอารมณ์บางอย่างไป เสียความรู้สึกเศร้าเสียดายต่อเวลาที่ผ่านไป ตอนนี้เมื่อเป็นฉบับของเธอเอง จางหย่วนฉีไม่ได้ใช้เสียงสูงอย่างเดิม ทว่ากลับไปร้องเสียงต่ำลง ซึ่งเป็นแนวเสียงที่เหมยเอี้ยนฟางร้องในต้นฉบับเธอนั่นเอง ถ้าจางหย่วนฉีไม่ได้ร้องเพลงในลักษณะนี้ จางเย่คงไม่ต้องมานั่งคิดนั่งวิเคราะห์เช่นนี้ ดูตอนนี้แล้ว ระดับเทคนิคและการเข้าถึงบทเพลงของคุณจางล้วนมีมาตรฐานสูง ไม่เพียงเป็นมืออาชีพในวงการภาพยนตร์ แต่ยังควรค่ากับฉายาราชินีแห่งเสียงเพลงในวันวาน ความสามารถของเธอเห็นได้ชัดเช่นนี้เอง

ให้จางเย่วิจารณ์เพลงนี้?

เขาให้แค่สองคำ -- เพอร์เฟกต์!

อืม คุณย่าจางเสียต้องรออีกกี่วันนะถึงจะปล่อย ‘ดอกไม้ของสตรี’ ออกมา? ท่าทางจะโดนกดดันซะแล้วสิ มีคุณจางนั่งขวางบนภูแบบนี้ จะร้องออกมาอีกฉบับนับว่าไม่ง่ายเลย

เหราอ้ายหมิ่นฟังซ้ำอีกรอบ

จางเย่ก็ฟังรอบที่สองกับเธอด้วย

ยิ่งฟังยิ่งไพเราะ ร้องได้อารมณ์ที่สุด!




*-*-*-*-*-*-*-*-*-*-*-*-*-*-*-*-*-*-*-*-*-*



[Go To Next Chapter]( ./22.md)