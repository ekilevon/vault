##บทที่ 446 : ทำเนียบไวรัสอันตรายระดับโลก!
วันที่แปดหลังตรุษจีน

ที่บ้าน

ทุ่มกว่าแล้ว

หิมะที่ตกในหลายวันนี้ยังละลายไม่หมด บนพื้นถนนหนทางปราศจากไม่มีหิมะแล้ว แต่ตามบนหลังคา กระถางต้นไม้ และกิ่งก้านไม้ใหญ่ หลงเหลือสีขาวของหิมะไม่น้อย

โทรทัศน์ที่อยู่ด้านหลัง กำลังรายงานข่าวของการเจาะทะลวงแพนด้าจุดธูปว่ามีความสำเร็จอย่างต่อเนื่อง

แผงขายหนังสือพิมพ์ที่ชั้นล่างยังคงประกาศขายข่าวเรื่องนี้ไม่หยุด ต่อให้ซื้อฉบับไหนมา ต่างก็ต้องเห็นหัวข่าวเกี่ยวกับแพนด้าจุดธูปทั้งนั้น

‘แฮกเกอร์ 2 คือตัวตนของใคร?’

‘แพนด้าจุดธูปถูกปราบพิชิต ฝั่งเกาหลีได้รับความเสียหายอย่างหนักหนาสาหัส!’

‘วันนี้ อินเทอร์เน็ตทั่วโลกได้รับความเสียหายอย่างใหญ่หลวง!’

‘ผู้ใดรุกรานแดนจงหัว มาตรแม้นอยู่ไกลจักต้องตาย?’

‘เป็นความรักชาติประเภทใดกัน!’

ต่อให้ตกเป็นผู้ต้องสงสัย วงการนี้ก็ดูจะไม่มีทางไหนเกี่ยวข้องอะไรกับเขาได้เลย ตอนนี้จางเย่กำลังนอนอยู่ข้างหน้าต่างที่บ้าน ชมหิมะชมจันทร์พิจารณาความงามของโลกหล้าอย่างสุนทรีย์ เฮ้อ ไวรัสตัวนี้ดูจะสร้างปัญหาไว้มากจนช่วยคลายความหงุดหงิด แก้แค้นและความสาแก่ใจต่อเขาดีจริงๆ เลยนะ จะว่าไปทางเกาหลีที่ต้องเสียหายหนักขนาดนี้คงส่งผลกระทบต่อเศรษฐกิจโลกเช่นกันเป็นปฏิกิริยาลูกโซ่ ที่เขาทำนั้นถูกต้องหรือเปล่านะ?

จางเย่จมดิ่งสู่อารมณ์ศิลปินต่ออีก ชั่วขณะนั้น เขานึกใคร่ครวญอย่างจริงจังถึงบางสิ่งขึ้นมา

ความโกรธแค้นระหว่างคน ควรหยิบยกขึ้นเป็นเรื่องราวระหว่างเชื้อชาติหรือไม่?

ความขัดแย้งระหว่างเชื้อชาติ ที่สุดแล้วจะแก้ไขได้อย่างไร?

ฉันเป็นใคร?

ฉันมาจากที่ไหน?

ฉันจะไปที่ไหนดี?

ความหมายของชีวิตคืออะไร?

ความลี้ลับของจักรวาลจะไขออกได้อย่างไร?

จางเย่ถอนหายใจแผ่วเบา คิดอะไรไม่ออกเลยสักนิด จากนั้นโทรศัพท์มือถือในกระเป๋ากางเกงก็ส่งเสียงขัดห้วงความคิดให้หยุดชะงักลง เมื่อหยิบออกมาดู เป็นสายจากหวังสยง หัวหน้าหน่วยทีวีออนไลน์ของเหวยหว่อนั่นเอง

กดรับสาย

หวังสยงหัวเราะอย่างอารมณ์ดีมาตามสาย "อาจารย์จาง ทำอะไรอยู่?"

จางเย่ตอบด้วยน้ำเสียงหดหู่ "ผมกำลังคิดถึงความลี้ลับของจักรวาลครับ"

หวังสยงพอฟังก็แทบสำลัก "อย่าเพิ่งคิดเรื่องจักรวาลลี้ลับหรือโลกหล้าสงบสุขอะไรเลยน่า เรื่องนั้นค่อยว่ากันเถอะ ฉันจะโทรมาบอกว่า ‘จางเย่ทอล์คโชว์’ ใกล้ถึงตอนสุดท้าย คราวนี้จบรายการจริงๆ แล้ว พวกคนดูเข้ามาแสดงความยินดีกันใหญ่เลย ถ้ามีเวลาก็เข้าไปคุยกับพวกเขาหน่อยนะ"

จางเย่ไม่มัวหดหู่อีก อุทานว่า "จบแล้ว? ไหงไวงี้อ่ะ?"

หวังสยงกล่าว "ไม่รู้น่ะสิว่าวันไหน SARFT จะมีนโยบายอะไรออกมาอีก อัดรายการปล่อยออกมาวันละสี่ห้าตอนขนาดนี้ ต้องจบไวอยู่แล้ว ไม่ใช่บอกเธอแล้วเหรอ?"

"โอเค" จางเย่กล่าวด้วยความยินดี "ผลตอบรับเป็นไงบ้างครับ?"

หวังสยงหัวเราะร่าเริง "ยิ่งกว่าไม่เลวอีก ยอดเยี่ยมมากเลยล่ะ เดิมทีรายการทอล์คโชว์เธอก็ดังเอามากๆ ตั้งแต่แรกนะ มีเสียงชื่นชมมากมาย พอรายการกำลังจะจบ แม้แต่ฉันเองยังไม่อยากจะให้ถึงวันนั้นเลย เหอๆ ขอบคุณเธอมาก ที่ทำให้สถานีเรามีรายการที่ยอดเยี่ยมขนาดนี้ จนถึงตอนนี้ รายการบันเทิงอย่างทอล์คโชว์ยังคงมีแต่ที่สถานีเรา คนที่พยายามจะลอกเลียนทอล์คโชว์ของเธอไปไม่ได้ทำออกมาแล้วสมกับเป็นทอล์คโชว์เลยสักนิด พวกเขาน่ะไม่รู้ว่าแก่นแท้ของมันคืออะไร ฉันว่านะในโลกใบนี้ คนที่ทำได้ก็มีเพียงเธอคนเดียวเท่านั้นแหละ ได้ยินว่าฝั่งอเมริกากำลังให้ความสนใจและศึกษาเรื่องนี้กันอยู่ คิดว่าในอนาคตพวกเขาอาจจะมีอะไรแบบนี้ออกมาเช่นกัน แต่ก็ไม่แน่หรอก ถ้าพวกเขาจะใจซื้อลิขสิทธิ์ ฉันจะติดต่อเธออีกที เธอคุยกับพวกนั้นเอาเองนะ เพราะลิขสิทธิ์อยู่ที่เธอ เรื่องนี้เราคุยกันไว้แล้วว่าจะไม่วุ่นวายกับเรื่องนี้"

วางสายเสร็จ เฝิงกุ้ยฉินผู้อำนวยการแผนกเว็บทีวีเหวยหว่อก็โทรมาหา แสดงความยินดีที่รายการของจางเย่จบลงเรียบร้อยดี จากนั้นชวนคุยเรื่องความร่วมมือต่อๆ ไป เพียงแต่เรื่องรายการจางเย่ยังไม่คิดจะทำอะไรต่อ จึงชวนคุยต่ออีกไม่กี่ประโยคก่อนวางสายลง

เอ๊ะ ก่อนรับโทรศัพท์ฉันกำลังคิดอะไรอยู่นะ?

ช่างเถอะ ลืมไปล่ะ จางเย่ทำสิ่งที่ต้องทำ เข้าอินเทอร์เน็ตไปคุยกับเหล่าผู้ชม ขอบคุณการสนับสนุนจากทุกคน ทั้งยังแจ้งว่ารายการ ‘จางเย่ทอล์คโชว์’ ได้มาถึงบทสรุปแล้ว

เสร็จเรียบร้อย เขาค่อยเข้าไปดูในเทียปาต่อ

"เปิดวาร์ป!"

"อะไรน่ะ?"

"ดูแล้วก็รู้เองแหละ! โคตรเจ๋ง!"

"เชี่*! นี่มันทำเนียบไวรัสอันตรายระดับโลก!"

"จริงดิ?"

"หน้าเว็บองค์กรระดับโลกอัพเดทเอง จะไปปลอมได้ไง?"

"เว็บนี้ฉันรู้จักๆ! คนทั่วๆ ไปอย่างพวกเธออาจจะไม่รู้จัก แต่ว่าอันดับแฮกเกอร์นี้น่าเชื่อถือมาก เป็นการรวมกันระหว่างอเมริกา อังกฤษ รัสเซีย และองค์กรประเทศอื่นๆ ที่เกี่ยวข้อง ขอแค่เป็นคนในวงการเทคโนโลยี หลายคนล้วนแต่ใฝ่ฝันจะขึ้นไปบนทำเนียบนี้ทั้งนั้น!"

ทำเนียบ?

มีอะไรแบบนี้ด้วย?

จางเย่รู้สึกสนใจ รีบเปิดดูทันที

มีหลายคนที่เป็นเหมือนเขาต่างก็พุ่งเข้าไปดู รวมทั้งเหล่าแฮกเกอร์ระดับโลก โปรแกรมเมอร์ และคนธรรมดา กล่าวได้ว่าการอัพเดทล่าสุดนี้ดึงดูดความสนใจจากทั่วทุกมุมโลก พวกเขาต้องการทราบว่าหลังการปิดม่านวิกฤติไวรัสครั้งนี้จะเป็นอย่างไร!

JIN (KOR) เห็นแล้ว

YOYOT (US) เห็นแล้ว

ฟูจิวาระ (JAP) เห็นแล้ว

ฟางเสียวสุ่ย (CHN) เห็นแล้ว

แทบทุกคนที่พอมีทักษะด้านคอมพิวเตอร์อยู่บ้างต่างไม่มีใครพลาดเรื่องนี้!

คล้ายดั่งรางวัลดนตรี คล้ายดั่งรางวัลภาพยนตร์ยอดเยี่ยม นี่คือการแข่งขันของเหล่าแฮกเกอร์ ทั้งยังเป็นเหมือน ‘รางวัลเกียรติยศ’!

ทำเนียบไวรัสและโทรจันอันตรายระดับโลก

อันดับหนึ่ง : ไวรัสลมพายุคลั่ง

อันดับสอง : ไวรัสแพนด้าจุดธูป

อันดับสาม : ไวรัส 77

ทุกคนล้วนรู้จักไวรัสลมพายุคลั่งกันดี เพราะมันเป็นไวรัสตัวแรกของโลกตั้งแต่เข้าสู่ยุคอินเทอร์เน็ต ด้วยเทคโนโลยียังไม่สมบูรณ์พร้อมสักเท่าไรในสมัยนั้น ผลจากการโจมตีจึงก่อความเสียหายใหญ่หลวง ยิ่งไปกว่านั้น เนื่องจากเป็นไวรัสที่แพร่กระจายในวงกว้างเป็นตัวแรก ชื่อของมันจึงมีความสำคัญและเป็นเหตุผลที่ในหลายสิบปีที่ผ่านมาก็ยังครองอันดับหนึ่ง!

อันดับสองคือไวรัส 77 ซึ่งเพิ่งก่อเรื่องเมื่อแปดปีก่อน ติดเชื้อไปหลายล้านเครื่อง บุกรุกเข้าระบบของธนาคารข้ามชาติสิบสามธนาคาร สร้างความเสียหายต่อข้อมูลอย่างใหญ่หลวง คนที่อายุมากหน่อยล้วนพอจะจำได้ ไวรัสตัวนี้เดิมทีเคยรั้งอันดับสองมาตลอด จนกระทั่งแพนด้าจุดธูปเข้ามาแทนที่นี่แหละ!

ประชาชนชาวเกาหลีเคืองแค้น!

ประชาชนทั่วโลกต่างไม่คาดคิด!

มีแต่ประชาชนชาวจีนที่ยินดีเป็นล้นพ้น!

"ชาวเจียงหนานขอแสดงความยินดีด้วย!"

"ชาวเหอเป่ยขอร่วมยินดี!"

"สิบอันดับแรกในทำเนียบไวรัสระดับโลก ในที่สุดก็มีตำแหน่งของจีน! เมื่อก่อนชนชาติเราก็มีไวรัสที่ร้ายกาจที่สุดตัวหนึ่ง แต่ได้แค่อันดับที่ยี่สิบเอ็ด แถมเป็นผลงานของแฮกเกอร์อาวุโสเมื่อสิบกว่าปีก่อนฝากไว้ด้วย วันนี้สถิติถูกทุบแล้ว!"

"อันดับสอง! เยี่ยม!"

"ไวรัสของพวกเราสร้างชื่อให้ประเทศแหละ!"

"ฮ่าๆๆ ทำไมฉันรู้สึกว่าเกียรติยศของพวกเราออกจะทะแม่งๆ กันนิดๆ นะ! ไม่ใช่เรื่องที่ควรภูมิใจไม่ใช่รึไง?"

"เหอๆ ยังไงฉันก็ถือเป็นเกียรติยศนะ! ไวรัสในทำเนียบส่วนใหญ่ใช้ขโมยข้อมูลหรือทำร้ายประเทศตัวเอง ในขณะที่แพนด้าจุดธูปตัวนี้ต่างออกไปตรงที่ ‘2’ ไม่ได้ใช้มันเพื่อผลประโยชน์ส่วนตัว หรือทำร้ายคนในชาติ แต่ใช้เพื่อตอบโต้พวกเกาหลีนั่นในสถานการณ์ที่ถูกบีบบังคับ! มีอะไรไม่น่าภาคภูมิใจ? นี่คือเกียรติยศของเรา! ท่านเทพ ‘2’ คือคนรักชาติ! อันดับสองของแพนด้าจุดธูปคือเกียรติยศของชนชาติเรา!"

"เห็นด้วย!"

"พูดได้ถูกต้อง!"





*-*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./47.md)