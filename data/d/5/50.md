##บทที่ 450 : สหายจางน้อยที่ถูกดูแคลน!
ที่บ้านของป้า

ซอยแห่งหนึ่งในถนนหนานเหิง

บ้านชั้นเดียวขนาดไม่ใหญ่โต ราวๆ ยี่สิบตารางเมตร แบ่งพื้นที่เป็นสองห้อง ด้านในเป็นห้องนอนของจางตงฮัวกับจางส่วงสองคนแม่ลูก ข้างนอกเดิมเป็นห้องรับแขก ทว่าตั้งแต่จางส่วงออกมาทำแบรนด์เสื้อผ้าของตัวเองเมื่อปีก่อนก็กลายสภาพเป็นโกดัง เต็มไปด้วยลังเสื้อผ้าใหญ่น้อย ที่วางเท้าเหลือไม่มากนัก ดังนั้นทั้งบ้านจึงออกจะรกรุงรังพอควร

ในบ้าน

จางตงฮัววางสาย "เย่น้อยจะมาที่นี่"

จางส่วงเดินเข้ามาอย่างเอื่อยเฉื่อย "แม่บอกแล้วเหรอ?"

"บอกไปคร่าวๆ" จางตงฮัวบ่น "ลูกนี่ก็จริงๆ เลย เรื่องของตัวเองดันไม่พูด ยังจะมาให้แม่ออกปากให้"

จางส่วงพูดอย่างขมขื่น "ไม่ใช่ว่าหนูหน้าบางนะ แต่ว่าการที่เย่น้อยมีวันนี้ได้ บ้านเราไม่เคยช่วยเหลืออะไรเลย อีกอย่างหนูเป็นพี่ก็ไม่เคยดูแลอะไรเขาด้วย พอตอนนี้น้องมีชื่อเสียง นั่นก็ล้วนมาจากความพยายามของเขาเอง แต่หนูกลับไปบากหน้าขอให้เขาช่วย.. ตอนนี้น้องเป็นดาราใหญ่ในทำเนียบระดับ C แล้ว หมายความว่าไงน่ะเหรอ? ก็แปลว่าออกจากบ้านขึ้นรถเมล์จะต้องมีคนทักทาย แค่ซื้อหนังสือพิมพ์มาสักฉบับ ก็อาจจะมีภาพมีข่าวของน้องมัน ถึงจะไม่ใช่คนใหญ่คนโต แต่ก็ไม่เล็กแล้วนะ หนูน่ะ..จะออกปากก็ละอายใจ แม่ก็รู้ว่าหนูไม่เคยขอให้ใครช่วย เฮ้อ ถ้าไม่ใช่คราวนี้จวนตัวจริงๆ ของข้างนอกนั่นก็ค้างสต๊อก ไหนจะเงินทองบ้านเราที่หมดไปแล้วอีก"

จางตงฮัวมองสินค้าที่กองๆ อยู่หน้าบ้าน ชักปวดหัวแล้วเหมือนกัน ในใจก็คิดอย่างที่ลูกสาวว่า จึงกล่าว "ขายของกลัวแค่สินค้าค้างมือ ถ้าลูกยังทำงานอยู่ยังพอว่า อย่างน้อยก็พอมีเงินเดือนเข้ามาบ้าง แต่ตอนนี้งานไม่มีแล้ว ของพวกนี้เลยกลายเป็นรายได้หลัก เดี๋ยวเย่น้อยมาก็พูดกับเขาดีๆ ล่ะ เย่น้อยคนนี้ฉันเห็นหน้ามาจนโต เป็นเด็กกตัญญูขี้สงสาร ถ้าช่วยแล้วไม่เหลือบ่ากว่าแรงเขาช่วยแน่"

จางส่วงกล่าวเสียงอ่อยๆ "อันนี้หนูรู้ หนูแค่กลัวว่าน้องจะติดสัญญาอะไรไว้ เป็นดาราน่ะ ไม่ใช่จะออกโฆษณาอะไรก็ได้สักหน่อยนี่คะ"

จางตงฮัวไม่ค่อยเข้าใจเรื่องนี้ "รอเขามาแล้วก็ถามเองสิ"

ในสวนมีเสียงฝีเท้าดังขึ้นพร้อมกับเสียงของผู้หญิงดังเข้ามา "ส่วง!"

จางส่วง "..."

เสียงนั้นตะโกนดังขึ้นอีก "ส่วง!"

จากนั้น หญิงสาววัยยี่สิบหกยี่สิบเจ็ดที่ไม่ค่อยสูงนักก็ผลักประตูเข้ามาโดยไม่เคาะ ท่าทางคุ้นเคยกับที่บ้านพวกเธอเป็นอย่างดี

จางส่วงทำสีหน้าจะเป็นลม "หลิวเชี่ยน บอกตั้งกี่รอบแล้วยะ ว่าอย่าเรียกชื่อฉันแบบนี้! จะดีจะชั่วก็เรียกสักสองคำสิ เธอตะโกน ‘ส่วง’ (เป็นคำที่พ้องเสียงกับส่วงที่แปลว่าเจ๋ง) คำเดียวนี่ไม่มีสมองรึไงยะ คนอื่นได้ยินเข้าคงได้เข้าใจว่ามีอะไรเกิดขึ้นรึเปล่ากันพอดีสิ น่าโมโหจริงๆ"

หลิวเชี่ยนหัวเราะคิกคักชอบใจ "ใครใช้ให้เธอชื่อนี้ล่ะ"

จางตงฮัวแย้มยิ้มทักทาย "เชี่ยนเชี่ยนมาแล้วเหรอ?"

"คุณน้า หนูมาหาแล้วค่ะ สบายดีไหมคะ?" หลิวเชี่ยนทักทายตอบ

"สบายดีมาก พ่อแม่เธอล่ะ" จางตงฮัวถามกลับ

หลิวเชี่ยนตอบกลับอย่างเปิดเผย "พวกเขาน่ะ สบายกว่าหนูอีก ดูสิ ออกไปเต้นรำที่สวนเถาหรานถิงตั้งแต่เช้า ห้ามก็ไม่ฟังเลยอ่ะ"

จางตงฮัวสะพายย่ามขึ้นพาด "ดีแล้ว เธอนั่งคุยกับเสี่ยวส่วงไปนะ น้าจะไปซื้อกับข้าว ตอนเที่ยงอย่าไปไหนล่ะ อยู่กินข้าวกันก่อน"

หลิวเชี่ยนไม่เกรงใจแม้แต่น้อย "แน่นอนค่ะ น้าไล่ก็ไล่ไม่ไปหรอก มีข้าวกินหนูจะไม่กินได้เหรอ?"

จางส่วงแหย่ "เธอนี่มันโจรไม่กลับไปมือเปล่าจริงๆ"

หลังจากจางตงฮัวเดินออกบ้านไป หลิวเชี่ยนกับจางส่วงจึงนั่งลง

หลิวเชี่ยนมองกองเสื้อผ้าที่ด้านนอก ถามว่า "ขายไม่ออกเลย?"

จางส่วงกล่าวอย่างกังวล "เมื่อวานออกไปสองชิ้น วานซืนไม่ออกสักชิ้น เธออย่าเพิ่งให้โรงงานผลิตเพิ่มล่วงหน้าแล้วกัน ตอนนี้ยังขายไม่ออกเลย"

"เรื่องนี้ไม่ต้องให้เธอบอกหรอกน่า" หลิวเชี่ยนกล่าวอย่างกังวลเช่นกัน "ปีนี้เศรษฐกิจไม่ดีเลย ปีก่อนถึงจะไม่ดีนักก็ยังพอกัดฟันทนผ่านไปได้ เราสองคนไม่ได้ทำงาน เพราะตั้งใจจะทุ่มเทอย่างเต็มที่ ตอนนี้เป็นยังไง? กลายเป็นทางตันซะอย่างนั้น! ว่าแต่เธอยังเหลือเงินอีกเท่าไร?"

จางส่วงโบกมือ "เท่าที่จ่ายค่าของไปหลายหมื่นนั่นแหละ"

หลิวเชี่ยนถอนใจอีกเฮือก "พี่สาวก็เหมือนกัน จบกันยี่ห้อนี้ เราคงต้องเลิกทำแล้วสินะ ไงก็ต้องหาทางออกล่ะ..เอ้อ! เมื่อวานเธอโทรมาหาฉัน ไหนว่ามีวิธีไง? ทำยังไง? รีบบอกเร็ว ไฟไหม้ถึงหางคิ้วแล้วนะยะ"

จางส่วงถอนใจ "ยังไม่รู้เลยว่าจะไหวไหม"

หลิวเชี่ยนกล่าว "อย่างน้อยก็บอกมาสิว่าวิธีไหน"

"ฉันคิด..จะหานายแบบ มาช่วยพวกเรา.." จางส่วงละคำพูดต่อจากนั้น

หลิวเชี่ยนส่ายหน้าดิ๊ก "เมื่อก่อนพวกเราไม่ใช่ว่าไม่เชิญมาสักหน่อย แต่ละคนแพงจะตายชัก สุดท้ายถ่ายเสร็จยอดเสื้อผ้าก็ไม่เห็นจะกระเตื้องสักเท่าไร ฉันว่าไม่ใช่ปัญหาเรื่องนายแบบแล้วล่ะ"

จางส่วงกระแอม "ฉันไม่ได้หมายถึงนายแบบทั่วๆ ไป"

หลิวเชี่ยนจ้องเพื่อนสาวตาเขม็ง กล่าวอย่างดีใจว่า "ไม่ใช่นายแบบทั่วๆ ไป? เธอคิดจะเชิญดารามาโฆษณาให้เรา!?"

จางส่วง "อือ"

หลิวเชี่ยนเอามือขึ้นอังหน้าผากของเธอ "ไหนมาดูหน่อยสิ ว่ามีไข้รึเปล่า"

"อย่ายุ่งน่า" จางส่วงได้แต่ปัดมือเพื่อนรักของเธอทิ้ง

หลิวเชี่ยนกล่าว "เธอนั่นแหละอย่าคิดให้วุ่นวายน่าพี่สาว เราสองคนเหลือเงินกันไม่กี่หมื่นเองนะ จะไปเชิญดาราที่ไหนมาได้? แค่ค่าโฆษณาก็เงินไม่พอแล้วเถอะ ดาราพวกนั้นกินคนยังไม่คายกระดูก อย่าว่าแต่พวกระดับ C ระดับ D เลย แม้แต่พวกระดับ E ที่มีแฟนคลับนิดหน่อย แค่เชิญมาเป็นนายแบบสินค้า ค่าตัวก็ตั้งหลายแสนแล้วไม่ใช่เหรอ? นี่แค่ประเมินต่ำๆ แล้วนะ ถ้าเป็นพวกดาราระดับ C ระดับ D จริง ไม่ถึงขั้นเงินล้านเลยเหรอ? ร้านเราไม่ได้ขายของใหญ่โตอะไร ไม่ได้จะออกโฆษณาโทรทัศน์ แค่ร้านออนไลน์เล็กๆ เองนะ ต่อให้เธอเอาเงินล้านมาเชิญคน ดาราพวกนั้นยังไม่เหลือบแลเลยด้วยซ้ำ อีกอย่างถ้าฉันมีเงินล้านจริงยังจะมาทำร้านเล็กๆ อีกทำบ้าอะไร ฉันไปเปิดร้านใหญ่ไม่ดีกว่าเหรอ? คุณหนู ฉันว่าเธอน่ะไม่สบายจนเลอะเลือนแล้ว"

จางส่วงโอยครวญ "โห ไม่ใช่ว่าเธอคิดอย่างนั้นด้วยรึไง"

"งั้นเธอว่าไงล่ะ?" หลิวเชี่ยนหยั่งเชิง

จางส่วงคิดอยู่ครึ่งค่อนวัน ก่อนบอกว่า "คืองี้ ความจริงน้องฉันอยู่ในวงการบันเทิง อืม ไม่ใช่คนในวงการบันเทิงเต็มตัวหรอกนะ แต่ก็มีชื่อเสียงมากทีเดียว ฉันอยากให้เขามาช่วยพวกเราหน่อย ร้านออนไลน์ของเราจะได้..."

"น้องเธอ? เธอมีน้องด้วย? ฉันรู้จักเธอมาตั้งกี่ปีทำไมถึงไม่รู้เลยล่ะ?" หลิวเชี่ยนแปลกใจ

จางส่วงอธิบายอ้อมแอ้ม "ไม่ใช่น้องแท้ๆ แต่เป็นลูกของน้องชายแม่ เธอไม่ค่อยได้มาที่บ้านบ่อยด้วย เลยไม่เคยเจอหรอก"

หลิวเชี่ยนจ้องเธอตามพราว "น้องเธอหล่อไหม?"

จางส่วงตอบเสียงเรียบ "ธรรมดา ไม่ได้หล่ออะไร"

หลิวเชี่ยนกรอกตาใส่ "งั้นแบบนี้จะดังได้แค่ไหนเชียวยะ! อย่างมากก็คงเพิ่งเซ็นสัญญากับเอเยนต์ใช่ไหม? คนรู้จักเขาคงมีไม่กี่คนเองมั้ง ให้มาเป็นนายแบบก็ไม่มีประโยชน์หรอกย่ะ!"

จางส่วงฟังแล้วไม่พอใจ "เดี๋ยวเถอะ อะไรเรียกว่าไม่มีประโยชน์ยะ! น้องฉันน่ะ.."

พูดถึงตรงนี้ ข้างนอกพลันมีเสียงฝีเท้าใกล้เข้ามา ก่อนจะมีคนผลักประตูบ้าน จางเย่กล่าว "ป้าครับ เอ๋? ไม่มีคน?"

จางส่วงตาเป็นประกาย รีบวิ่งออกมาจากในห้อง "เย่น้อย!"

จางเย่กล่าวยิ้มแย้ม "พี่ อยู่บ้านเหรอ?"

"อือ ทำไมมาเร็วขนาดนี้ล่ะ?"

"อะไรกัน บ้านเราไม่ได้ไกลกันสักหน่อย"

"แม่ออกไปซื้อกับข้าวน่ะ" พูดเสร็จก็หันไปแนะนำ "นี่เพื่อนสมัยเรียนมหาลัย เป็นเพื่อนสนิทฉัน ชื่อหลิวเชี่ยน"

จางเย่ถอดแว่นกันแดดออก ยื่มือไปทักทาย "สวัสดีครับ"

หลิวเชี่ยนมองเขาจากหัวจรดเท้า แล้วค่อยยื่นมืออกไป "สวัสดี"

จางส่วงบอกเธอ "นี่น้องฉัน"

หลิวเชี่ยนหัวเราะคิก "ฉันดูออกน่า จมูกเธอสองคนยังกะมาจากพิมพ์เดียวกัน" เธอไม่รู้จักจางเย่ จึงไร้ปฏิกิริยาอะไรเป็นพิเศษ สักนิดก็ไม่มี

จางเย่ไม่ประหลาดใจ คนไม่รู้จักเขามีมาก เขาเองก็ไม่ได้ถึงขั้นไปไหนจะต้องมีแต่คนรู้จัก หันมามองจางส่วง "พี่ มีเรื่องอะไรก็โทรหาผมตรงๆ สิ ไม่ใช่ไม่มีเบอร์ผมสักหน่อย"

จางส่วง "กลัวเธอจะไม่ว่างน่ะสิ"

จางเย่ยิ้ม "เรื่องของพี่ ผมเป็นน้องก็ต้องหาเวลาออกมาช่วยสิ เอ้อ ป้าบอกว่า พี่เปิดร้านขายของแล้วอยากได้นายแบบ?"

จางส่วงจึงเล่าให้ฟัง

หลิวเชี่ยนลอบมองอยู่ด้านข้าง ไม่วายเอานิ้วจิ้มๆ ใส่เพื่อนสาว

"ทำบ้าอะไร?" จางส่วงหันไปมองเธอ ก่อนหันกลับไปกล่าวต่อ "เอ้อ ร้านฉันตอนนี้ขายของไม่ค่อยดี ปีนี้ทำชุดฤดูหนาวไว้ยังค้างสต๊อกกองอยู่ข้างนอกนั่นแหละ ถ้าตอนนี้ยังขายไม่ออก ชุดฤดูใบไม้ผลิก็ไม่ต้องทำแล้ว เพราะงั้นเลยอยากถามว่า..เธอสะดวกรึเปล่า?"

จางเย่ยิ้มแย้ม "เรื่องเล็กน้อยแค่นี้เอง จะไม่สะดวกได้ยังไง พี่ว่าไงฉันก็ทำตามนั้น ตอนนี้เลยก็ยังได้ แล้วจะถ่ายกี่โมงดี?"

"วันนี้ว่าง?"

"ว่างทั้งวัน"

"ได้ งั้นวันนี้เลย!"

จางส่วงฟังจางเย่พูดดังนั้นก็ยินดีอย่างยิ่ง เพียงแต่ฉุกคิดถึงเรื่องหนึ่งออก "สัญญาเธอมีปัญหาอะไรไหม?"

จางเย่โบกมือ "ไม่เป็นไรครับ"

จางส่วงกล่าว "อย่าให้มีปัญหาล่ะ เห็นว่าดาราอย่างพวกเธอรับงานมั่วๆ ไม่ได้ สัญญาในวงการบันเทิงของพวกเธอฉันเองก็ไม่ค่อยรู้เรื่องด้วย"

จางเย่กลั้วหัวเราะ "ความจริงผมก็ไม่รู้ แต่ไม่เป็นไรหรอกมั้ง ต่อให้มีอะไร ก็ค่อยว่ากันอีกทีเถอะ ผมแค่ไม่ทำผิดซ้ำ พวกเขาจะบังคับอะไรผมได้? ผมถ่ายรูปให้พี่ไม่กี่ใบ ออกจะถูกครรลองอยู่นะ" บริษัทต้นสังกัดเขาตอนนี้คือเหวยหว่อทีวีออนไลน์ อย่างไรก็ตามเขาไม่รู้เรื่องสัญญาประเภทนี้เลยจริงๆ ดังนั้นเขาจึงไม่คิดอะไรให้วุ่นวาย อีกอย่างเขาก็มีความคิดเป็นของตนเอง

จางส่วงเองก็คิด ชื่อเสียงเน่าเหม็นในวงการของน้องชายเป็นที่รู้กันทั่วไปอยู่แล้ว คนอื่นๆ ไม่มีใครกล้าเชื้อเชิญเขาหรอก "งั้นก็เยี่ยมเลย! ขอบคุณมากเย่น้อย!"

จางเย่กล่าว "พี่ ยังจะมาเกรงใจอะไรกับผมล่ะ มีอะไรก็บอกผมสักคำ ช่วยได้ผมช่วยแน่ ช่วยไม่ได้ผมจะไปลากคนมาช่วย!"

จางส่วงหวั่นไหวอยู่บ้าง รีบกล่าวรับคำซ้ำๆ ทันที

กับคนในบ้าน จางเย่ไม่เคยพูดซ้ำสอง!

แม้ว่าตั้งแต่โตขึ้น นอกจากปีใหม่หรือเทศกาลต่างๆ แล้วเขาก็ไม่ได้เจอพี่กับป้าบ่อยนัก แต่ในตอนเด็ก เขามักมาอยู่ที่บ้านป้าช่วงปิดเทอมบ่อยๆ เพราะตอนนั้นพ่อกับแม่งานยุ่งจนไม่มีเวลาพาเขาไปด้วย ช่วงปิดเทอมจึงมาฝากท้องที่บ้านของป้าเสมอ ตกเย็นค่อยกลับบ้าน ดังนั้นนับว่าเขากับจางส่วงโตขึ้นมาด้วยกัน สนิทกันไม่น้อย

จางส่วงดูเวลา "พวกเราไปโรงแรมกัน เดี๋ยวฉันจองก่อน ที่บ้านสภาพนี้จะไปถ่ายอะไรได้ อ่อ ถ่ายที่โรงแรมดีไหมเย่น้อย?"

จางเย่ยิ้มแย้ม "ผมตั้งใจมาช่วยอยู่แล้ว พี่จะเอาไงก็บอกผม"

จางส่วงอดรู้สึกผิดในใจไม่ได้ น้องชายเธอช่างประเสริฐจริงๆ "งั้นได้ เธอนั่งพักดื่มน้ำไปก่อนนะ เดี๋ยวฉันโทรหาโรงแรมแป๊บ" พูดจบก็ปลีกตัวไป

หลิวเชี่ยนเห็นดังนั้นก็รีบตามออกไปด้วย คุยกับจางส่วงที่กำลังจะโทรศัพท์ในสวน ใบหน้ายิ้มแหยๆ กล่าวว่า "เธอทำอะไรน่ะ จะให้น้องเธอมาเป็นนายแบบจริงเหรอ?"

"ก็คุยกันจบแล้วไง?" จางส่วงกล่าว

หลิวเชี่ยนเหลือกตาใส่ "ไม่ใช่ว่าฉันว่าเธอนะ แต่หน้าตาอย่างน้องเธอน่ะ ถึงจะไม่ได้แย่มาก แต่ก็ไม่หล่อเลยอ่ะ ไหนจะหุ่นแบบนี้อีก... นี่มันหุ่นอะไรกันเล่า ไม่ได้มีหุ่นดาราเลยสักนิด นายแบบคนที่เราจ้างมาก่อนหน้านี้ยังจะดีกว่าอีก เธอถ่ายรูปเขาไปแล้วได้อะไร? อย่าว่าแต่เพิ่มยอดเลย ยอดไม่ตกฉันก็ต้องจุดธูปขอบคุณแล้ว!"

จางส่วงหัวเราะแห้งๆ "เดี๋ยวนะ นี่เธอไม่รู้จักน้องฉันจริงสิ?"

"เพิ่งเคยเห็นหน้า ฉันจะไปรู้จักได้ยังไง?" หลิวเชี่ยนไม่เข้าใจ

จางส่วงไม่พูดอะไรมาก "เธอน่ะเคยได้ยินชื่อเขาแล้ว เดี๋ยวตอนถ่ายรูปก็รู้เอง เธอนี่นะ ไม่รู้เรื่องอะไรเลยจริงๆ"

หลิวเชี่ยนกรอกตา เบ้ปากใส่ "ฉันจะไปรู้จักได้ไง?"

จางส่วงจ้องเธอเขม็ง "เธอรู้รึเปล่าว่ามีบริษัทมาหาตัวน้องฉันไปโฆษณาให้มากแค่ไหน? เธอรู้ไหมว่าค่าตัวต่อปีของน้องฉันน่ะเท่าไร?"

หลิวเชี่ยนถาม "แล้วเท่าไรล่ะ?"

จางส่วงกล่าว "ปีหนึ่งค่าตัวเขาหลายล้าน หลายบริษัทเสนอค่าตัวให้ตั้งล้านหนึ่ง แต่เห็นว่าน้องฉันไม่แลเลยด้วยซ้ำ"

หลิวเชี่ยนหัวเราะพรืด "ขี้โม! เธออย่ามาโม้เลยน่า!"

จางส่วงพูดไม่ออกแล้วจริงๆ "เธอมันบ้านนอกหลังเขา! ไม่ดูข่าวไม่สนใจเรื่องในวงการ! ช่างเถอะๆ ฉันไม่พูดแล้ว โทรหาโรงแรมก่อนดีกว่า"

หลิวเชี่ยนเดินตามไป "อย่าเพิ่งไปสิยะ เธอบอกมาชัดๆ สิ สรุปแล้วเอาไงกันแน่? จะให้น้องเธอมาเป็นนายแบบจริงดิ? หุ่นเขาน่ะ...ฉันว่าพ่อฉันยังจะเหมาะกว่าซะอีกนะ!"





*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./51.md)