##บทที่ 415 : ทำแผล
ตกบ่าย

ราวสองโมงกว่า

ในห้องน้อยขนาดสามสิบกว่าผิง จางเย่เพิ่งจะวางโทรศัพท์มือถือลง ก็มีสายโทรเข้ามาอีก เป็นเช่นเดิม เป็นเหมือนอย่างเมื่อตอนเที่ยงที่เพิ่งออกมาจากสถานีตำรวจ เพื่อนที่ทราบข่าวต่างโทรมาแสดงความเป็นห่วงเป็นใย มีบางส่วนส่งข้อความมาหา มีบ้างเลือกโทรเข้ามาโดยตรง

ข้อความของซูน่า : แผลใหญ่ไหม?

จางเย่ตอบกลับ : ไม่เป็นไร ขอบคุณครับ

เหยาเจี้ยนไฉโทรมา "น้องชาย เจ็บในหน้าที่หรือ?"

"ยังทนไหวอยู่น่า ฮ่าๆ" จางเย่หัวเราะได้อยู่

เหยาเจี้ยนไฉชม "ใช้ได้ เป็นลูกผู้ชายเลือดเหล็กตัวจริง ฉันออกมาถ่ายหนังลงพื้นที่ อีกพักใหญ่กว่าจะได้กลับเมืองหลวง ไว้จะแวะไปเยี่ยม"

จางเย่กล่าว "ไม่ใช่เรื่องใหญ่อะไร จัดการตัวเองเถอะเหล่าเหยา"

เหยาเจี้ยนไฉกล่าว "ทำแผลดีๆ ไปนะ กลับไปเราสองคนค่อยเจอกัน"

มีสายโทรเข้ามาอย่างต่อเนื่อง จางเย่อธิบายให้เพื่อนฟังไปทีละคนๆ บอกให้พวกเขาวางใจ ทั้งที่ความจริงเขาวิงเวียนศีรษะจะแย่ อาจเพราะก่อนหน้านี้เสียเลือดไปไม่น้อย จึงต้องการเวลาพักผ่อนสักหน่อย ร่างกายใครบ้างไม่ได้สร้างจากเลือดเนื้อล่ะ? อย่างไรก็ตาม จางเย่เป็นคนที่ไม่อยากให้คนอื่นต้องกังวลกับตัวเขา หากมีอะไรที่จัดการเองได้ก็จะจัดการเอง ไม่ปล่อยให้เป็นภาระเดือดร้อนคนอื่นหรอก เพราะเขาจะพลอยรู้สึกไม่ดีไปด้วย ยิ่งไปกว่านั้น ถึงเขาจะบอกว่าตอนนี้รู้สึกไม่ดี วิงเวียนศีรษะ และรู้สึกขาชาๆ ก็ไม่มีใครช่วยอะไรเขาได้อยู่ดี โดยเฉพาะช่วงปีใหม่ที่ผู้คนล้วนยุ่งกันตลอดเวลา ดังนั้นไม่ว่าเขาจะต้องเผชิญกับอะไร ก็จะบอกแต่ว่าเขาน่ะสบายดี ต่อให้เห็นว่าจางเย่กล้าหาญชาญชัยและกล้าพูดกล้าทำ ไม่กลัวอะไร เห็นอย่างนี้จางเย่ก็เป็นคนหนึ่งที่กลัวเจ็บ และมีสิ่งที่ทำให้กลัวจนขาอ่อนไปหมดนั่นคือ ‘หมอ’ ถ้าไม่จำเป็นจริงๆ เขาแม่*ไม่มีทางไปโรงพยาบาลแน่! แม้จะเจ็บตัวก็เช่นกัน ดังนั้นเขายอมอดทนได้!

หลังจากนั้น มีคนเคาะประตู

ไม่ถูกต้อง เรียกว่ามีคนตบเบาๆ ครั้งหนึ่งจะดีกว่า

จางเย่วางสาย มองไปทางนั้น "ใครน่ะ? ประตูไม่ได้ล็อค"

เสียงดังแกร๊ก เงาร่างน้อยๆ น่ารักผลักประตูเข้ามาอย่างกินแรง เด็กหญิงตัวน้อยโผล่หน้าเข้ามาตามแนวขอบประตู ใบหน้าไร้อารมณ์มองจางเย่บนเตียงนิ่ง "จางเย่ อยู่บ้านเหรอ?"

จางเย่เห็นว่าเป็นคนรู้จัก "อ้าว เฉินเฉินเหรอ? มาทำไมน่ะ?"

เฉินเฉินกล่าวเสียงเรียบ "ป้าใหญ่เห็นข่าวแล้ว บอกให้หนูมาดูว่าคุณอยู่บ้านไหม"

จางเย่รีบเอามือกุมหัวไว้ทันที "มาทันเวลาพอดี! เร็วๆ รีบเรียกคุณน้าเจ้าของห้องให้ฉันหน่อย ลูกพี่ไม่ไหวแล้ว! จะตายแล้ว! รีบเรียกคุณน้ามาช่วยเร็ว!"

เฉินเฉินส่งเสียงอุนทานคำหนึ่ง ก่อนต่อรองว่า "งั้นต้องทำการบ้านปิดเทอมให้ด้วย!"

จางเย่จ้องเธอ "ยัยตัวแสบ รีบไปเรียกคนมาช่วยอาเร็ว!"

"งั้นถือว่าสัญญาแล้วนะ" เฉินเฉินจึงได้หมุนตัวจากไป

จางเย่ไม่รู้ว่าจะโกรธหรือขำดี ขณะเดียวกันก็มีสายเข้ามาอีกครั้ง แต่คนที่โทรมาคราวนี้ไม่ที่ผ่านๆ มา เพราะเป็นเบอร์ที่บ้านของพ่อกับแม่นั่นเอง ชายหนุ่มลังเลอยู่นาน สุดท้ายยังต้องรับสายอยู่ดี

"ไอ้หนู!" แม่น้ำเสียงร้อนรนกังวลสุดๆ "เจ็บตัวเหรอ? เจ็บตัวจริงเหรอ!?"

จางเย่ที่เพิ่งบอกว่าตนเองจะเป็นจะตายพลันกลายเป็นหายดีเป็นปลิดทิ้ง "เฮ้อ แม่ ฟังใครบอกกันว่าผมบาดเจ็บน่ะ?" อีกด้านหนึ่ง ประตูเปิดออกอีกครั้ง ร่างของเหราอ้ายหมิ่นเข้ามาพร้อมกับเฉินเฉินที่ตามหลังอยู่ ร่างน้อยๆ นั้นถือกล่องปฐมพยาบาลไว้ในมือ จางเย่ไม่สนใจจะหันไปพูดกับพวกเหราอ้ายหมิ่น คิดแต่จะรีบปลอบฝั่งพ่อกับแม่ให้เรียบร้อยก่อน เขากล่าวว่า "ผมไม่เป็นไร ไม่ได้รับบาดเจ็บอะไรเลยสักนิดหนึ่ง!"

แม่ไม่เชื่อ "แต่ข่าวบอกงี้ทั้งนั้นนี่!"

จางเย่ "ไอ้หยา แม่อย่าไปฟังพวกข่าวในเน็ตมันพูดกันมั่วซั่วสิ ข่าวปลอมทั้งนั้นน่า!"

อาจเป็นเพราะโทรศัพท์เปิดลำโพง เสียงของอาหญิงเลยดังเข้ามาด้วย "เฮอะ จะปลอมกันได้ด้วยเหรอ!"

จางเย่กล่าวว่า "ใช่ ข่าวปลอมหมดเลย ไม่งั้นก็พูดกันเกินจริงนั่นแหละ สื่อพวกนี้น่ะ ก็ชอบทำแบบนี้ทั้งนั้น ไม่งั้นจะดึงคนเข้ามาดูได้ยังไง? เฮ้อ ฟังเสียงผมเหมือนคนเจ็บตัวเหรอครับ? ผมว่าจะออกไปวิ่งออกกำลังกายอยู่พอดี จริงๆ แล้วก็แค่พวกเด็กๆ โยนไข่โยนผัก จะไปเจ็บตัวอะไรได้ล่ะ ลูกแม่น่ะไม่ได้ทำจากกระดาษนะ ไม่รู้เหรอว่าฉายาผมคือ ‘ลูกผู้ชายตัวจริง’ น่ะ! วางใจเถอะๆ ผมสบายดีสุดๆ"

ผ่านไปพักใหญ่ จางเย่ถึงวางสายพร้อมปาดเหงื่อ นับว่ากล่อมพวกเขาได้แล้ว

จากนั้น จางเย่ค่อยเห็นว่าคุณน้าสาวเจ้าของห้องเช่ายังยืนอยู่ น้ำตาพลันไหลลงมาทันที "บรรพบุรุษ! บรรพบุรษของผม! ในที่สุดคุณก็มาเสียที! ช่วยผมด้วย! ปวดหัวจะตายอยู่แล้ว! จะไม่ไหวแล้ว!"

เฉินเฉิน "..."

เหราอ้ายหมิ่นเหล่ตามองเขา "ไม่ใช่ว่าเธอเป็นลูกผู้ชายตัวจริงหรอกเรอะ?"

จางเย่คร่ำครวญ "ผมตัวจริงอะไรกันล่ะ! ร่างกายน้อยๆ แสนบอบบางของผมนี่แค่แตะก็พังแล้ว! คุณไม่ใช่ไม่รู้สักหน่อย!"

เหราอ้ายหมิ่นนั่งลงบนเตียง "เมื่อกี้เห็นอะไรในเน็ตนะ? ไม่ใช่ว่าเธอเพิ่งตะโกนด้วยความรักคุณธรรมว่า ‘โลหิตข้านี้แด่เซวียนหยวน’ อะไรนี่หรอกหรือ?"

จางเย่โอดครวญ "ผมก็แค่โม้ไปเท่านั้นเอง! ยังจะพบเซวียนหยวนอะไร? ลูกพี่ใกล้จะเจอพญายมแล้ว! คุณลองใช้หินปาใส่หัวดูสิ! ผมไม่เชื่อว่าคุณไม่เป็นไรหรอกนะ!"

เฉินเฉินขัด "ฝีมือของป้าใหญ่แค่ต่อยอิฐยังแหลก หินก้อนหนึ่งนับเป็นอะไรได้?"

พูดถูก!

ลืมไปเลยว่าเหราอ้ายหมิ่นเป็น ‘ยอดฝีมือ’ น่ะ!

เชี่*! แม่*ไม่มีทางคุยกันดีๆ หรอก!

ลิ้นอสรพิษของเหราอ้ายหมิ่นไม่เปลี่ยนไปเลยสักนิด "ไม่มีเพชรก็อย่าได้ทำเครื่องเคลือบ[1] ด้วยสภาพแบบเธอยังจะแสร้งชกหน้าจนบวมปลอมเป็นคนอ้วน? ยังจะกล้ายืนให้เขาปา? จะเอาให้ประทับใจคนในชาติให้หมดงั้นเหรอ! ยังจะมาบอกว่าโลหิตข้าแด่เซวียนหยวนอีก! พูดซะจนเลือดลมฮึกเหิม แต่แค่ฉันแตะเบาๆ ก็ร้องจะเป็นจะตาย แกล้งทำเป็นเก่งจะได้อะไรขึ้นมา?"

จางเย่ร้องโอดโอยไม่พูดอะไร เหมือนจะตายลงไปเสียตรงนั้น ใบหน้าซีดเผือด หากคนที่ไม่รู้เรื่องมองมา คงคิดเขากำลังจะตายในอีกหนึ่งวินาทีนี้เสียจริงๆ ตรงหน้าลาน ต่อหน้าผู้คน นักข่าว ทั้งชาวเน็ตและคนในครอบครัว จางเย่พยายามฝืนทนไว้ เขาดูยอดเยี่ยมจริงๆ ใครถามอะไรก็บอกแต่ว่าเขาสบายดี ตอนนี้ไม่มีคนนอก ทั้งยังเห็นเหราอ้ายหมิ่นผู้รู้วิชาแพทย์แผนจีน จางเย่พลันแสดงอาการที่แท้จริงออกมาทันที ไม่ทำเป็นเก่งอะไรอีกต่อไป!

"เจ็บตรงไหน?"

"เจ็บหมดเลย!"

"เอามือออก ฉันดูให้"

"เบาๆ หน่อยนะคุณน้าเจ้าของห้องเช่า!"

"อย่าพูดมาก!"

"อ๊าก! เบาๆ หน่อย!"

"อย่าวุ่นวายสิ!"

"ไม่ไหวแล้วๆ ปวดจะตายแล้ว!"

เหราอ้ายหมิ่นน่ะปากร้ายแต่ใจอ่อนยิ่งกว่าเต้าหู้ พูดทีไรก็เจ็บแสบ ทว่าทุกทีที่จางเย่มีเรื่องมีปัญหา เหราอ้ายหมิ่นไม่มีครั้งไหนไม่ยอมช่วยเหลือ

ดูแผลเสร็จเรียบร้อย เหราอ้ายหมิ่นตัดสินใจให้ "ไปโรงพยาบาลเถอะ"

จางเย่พอฟัง ก็ขยุ้มเตียงไว้แน่น "ไม่! ยังไงก็ไม่ไป! ไม่ตายยังไงก็ไม่ไป!"

เหราอ้ายหมิ่นจ้องเขา "ไปโรงพยาบาลให้หมอจัดการฆ่าเชื้อ ฉีดวัคซีนบาดทะยัก ฉันไม่มีอุปกรณ์"

จางเย่ยืนยันหนักแน่น "ตีให้ตายผมก็ไม่ไป!"

เหราอ้ายหมิ่นกล่อมอยู่นาน จางเย่ก็ไม่ยอมไป

สุดท้ายไร้ทางเลือก เหราอ้ายหมิ่นได้แต่กล่าว "เฉินเฉิน กล่องยา"

เฉินเฉินตัวน้อยเปิดกล่องยาขึ้นช้าๆ

เหราอ้ายหมิ่นเอาสำลีออกมา เริ่มใส่ยาให้กับแผลที่ศีรษะของจางเย่ "ยาของฉันช่วยลดอักเสบ แต่ก็แค่แบบธรรมดาๆ ไม่รับประกันว่าจะได้ผลดีหรอกนะ"

จางเย่กล่าว "ไม่เป็นไร แค่ได้ผลก็พอ"

เหราอ้ายหมิ่นเบ้ปาก "เธอนี่นะ ปีใหม่ไม่ให้ฉันได้พักสักวัน ฉันบอกก่อนนะ นี่ครั้งสุดท้ายแล้ว ต่อไปนี้ได้แผลอีกเมื่อไรก็ไม่ต้องมาหาฉัน ไม่สนใจเธอแล้ว!" จากนั้นหันไปหาเฉินเฉิน "เฉินเฉิน ไปนอนกลางวัน คืนนี้ยังต้องทำการบ้านอีก"

เฉินเฉินกล่าว "หนูไม่ง่วง"

เหราอ้ายหมิ่นมองเด็กหญิงตัวน้อย "งั้นเธออย่าทำตัวอย่างหลายวันก่อนที่พอให้ทำการบ้านก็จะนอนซะล่ะ วันนี้ทำเลขจบไม่ถึงสิบแผ่นไม่ให้นอน!"

เฉินเฉินเบ้ปากออกเสียง สองสาวนี่แสดงสีหน้าท่าทางเหมือนกันไม่มีผิด "รู้แล้ว" จากนั้นหมุนตัวกลับบ้านไป

จางเย่ยังคงพึมพำ "เจ็บ!"

เหราอ้ายหมิ่นกล่าวไม่เร่งร้อน "ทนหน่อย"

ทำแผลที่ศีรษะเสร็จแล้ว เหราอ้ายหมิ่นถึงดูแผลที่ลำคอให้เขาต่อ

จางเย่ได้แต่กัดฟันทน ความเข้มแข็งที่แสดงบนเน็ตเมื่อครู่นั้นหายไปหมดเกลี้ยง คนน่ะ มีด้านเข้มแข็ง ย่อมต้องมีด้านที่อ่อนแอ

"คุณน้าเจ้าของห้อง"

"มีอะไร!"

"คืนนี้ผมอยากกินหมูตุ๋นน้ำแดง"

เหราอ้ายหมิ่นฉุนเฉียว "แม่ลำบากลำบนใส่ยาให้เอ็ง ยังจะมาเรื่องมากอีก? หยุดพูดมาก! มีแค่ของเหลือ จะกินไม่กิน!"

"มีอะไรเหลือ?"

"เกี๊ยว"

"ไส้อะไรอะ?"

"กุยช่ายกับไข่!"

"ไหงธรรมดางั้นอ่ะ? มีเนื้อไหม? ผมเป็นคนป่วยนะ เป็นวีรบุรุษที่ยอมเจ็บตัวเพื่อชาติเชียวนะ ไม่มีเนื้อให้กินหน่อยเหรอ?"

"ไอ้หนูเดี๋ยวนี้ชักจะเอาใหญ่?"

"เอาล่ะ งั้นผมกินก็ได้"

"อ้าปาก กินยา"

"ยาไรอะ?"

"ยาแก้อักเสบ"

"ถ้าขมมากผมไม่กินนะ"

"ถ้ายังพูดมากอีกก็โยนไว้บนเตียง จะได้ไม่ต้องสนใจเธออีกเอาไหม? ไม่งั้นก็ อ้าปาก! กินยา! กินน้ำ!"

เหราอ้ายหมิ่นเอาน้ำกับยามาพร้อม ประคองเขาเอนขึ้น

"...อึก" จางเย่ยอมกินยาแต่โดยดี

ผ่านความเจ็บปวดแสบสุดแสนมาแล้ว จางเย่ถึงค่อยรู้สึกดีขึ้นเรื่อยๆ มีคนมาคอยดูแลทั้งที เขาก็รู้สึกดีเป็นอย่างมาก สำหรับปากอสรพิษของคุณน้าสาวเจ้าของห้องเช่า จางเย่ทำเอาหูไปนาเอาตาไปไร่มาตลอด ทว่าเรื่องที่เหราอ้ายหมิ่นทำ วิธีที่เหราอ้ายหมิ่นดูแล จางเย่ไว้วางใจที่สุด รู้ดีว่ากับเธอคนนี้คือพี่สาวที่สามารถไว้วางใจได้ตลอดมา เรื่องนี้เขาไม่เคยต้องเป็นกังวลหรือใคร่ครวญเลยสักนิด มีคนคอยต้มน้ำชงชาใส่ยาทำกับข้าวให้กิน ความรู้สึกเช่นนี้ ช่างแสนสุขสบายสุดๆ พลันความรู้สึกง่วงงุนก็ค่อยๆ คืบคลานขึ้นมา




======================

[1] ไม่มีเพชรก็อย่าได้ทำเครื่องเคลือบ เป็นสำนวน หมายถึง ไม่มีความสามารถก็อย่ารับงานเกินตัว

*-*-*-*-*-*-*-*-*-*-*-*-*-*-*-*




[Go To Next Chapter]( ./16.md)