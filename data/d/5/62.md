##บทที่ 462 : เป็นเช่นนี้นี่เอง!
อะไรนะ?

เรียบร้อยแล้ว?

ค่าชดเชยตามนั้น? แถมรีบโอนเงินให้อีก?

ฟังจางเย่ว่าดังนั้น ชายหนุ่มจากทางสำนักพิมพ์พลันตะลึง "หา? เอ่อ ได้ครับ"

เขาไม่คิดว่าจางเย่จะตอบรับอย่างเต็มใจ แม้แต่ต่อรองสักคำยังไม่ เรื่องนี้ทำให้เขาคิดไม่ถึงจริงๆ เขาทำเรื่องลิขสิทธิ์เรื่องกฎหมายให้ทางสำนักพิมพ์มานาน ก็ไม่เคยพบเหตุการณ์อย่างวันนี้เลยสักครั้ง ทำให้ตอนโทรไปหาต้องทำเสียงแข็ง ไหนจะพูดจาน่ารังเกียจทั้งทนายเอยศาลเอยอะไรต่อมิอะไรอีก เพราะคิดว่าจางเย่จะไม่ตกลง จึงต้องวางท่าทีแข็งกร้าวข่มไว้ก่อน ไม่นึกเลยว่าจะกลายเป็นแบบนี้ ชายหนุ่มอดตระหนกตกใจไม่ได้จริงๆ!

มีกลโกงอะไรรึเปล่า?

จะราบรื่นแบบนี้เชียว?

ชายหนุ่มรีบไปหาหัวหน้าบรรณาธิการของสำนักพิมพ์

เรื่องนี้อยู่ในความรับผิดชอบของหัวหน้าบรรณาธิการสำนักพิมพ์จางขุย เมื่อฟังที่ชายหนุ่มกล่าว เขาเองยังไม่อยากจะเชื่อนัก "จางเย่พูดแบบนี้จริงๆ?"

ชายหนุ่มยิ้มเจื่อน "ใช่ครับ พูดมาแบบนี้เปะ"

จางขุยขมวดคิ้ว "ไม่ต่อรองสักคำ?"

ชายหนุ่มตอบ "เขาถามแค่ว่าเท่าไร แล้วก็ตอบตกลงทันที ไม่มีลังเลสักนิดครับ"

"ได้ งั้นคุณไปทำสัญญา เอาตามสัญญาปกตินั่นแหละ แล้วส่งไปให้จางเย่" จางขุยรู้สึกว่ามันเหลือเชื่อสุดๆ เลยสงสัยไม่เลิก

ผู้ช่วยบรรณาธิการหญิงที่อยู่ในห้องด้วยกล่าวว่า "สำนักพิมพ์เราคราวนี้ผิดต่อจางเย่แล้วนะคะ ความจริงเราไม่ได้เสียหายจากเรื่อง ‘คนขุดสุสาน’ กับพวกนิทานเลย มีแต่สร้างรายได้ให้เราอื้อเสียด้วยซ้ำไป ถึงหนังสือของอาจารย์จางทุกเล่มจะถูกเอาลงจากชั้น ไหนจะเรื่องมูลค่าความเสียหายจากยอดขายในอนาคตรวมถึงเรื่องหนังสือคงค้าง แต่หนังสืออย่าง ‘คนขุดสุสาน’ น่ะ เราขายมาตั้งแต่ปีก่อนจนตลาดอิ่มตัวพอสมควร หากขายต่อไปใช่ว่าจะได้อะไรมาก ดูๆ แล้วเราก็ไม่ได้เจ็บตัวเลยสักนิดนะคะ"

ฝ่ายผู้รับผิดชอบเรื่องนี้กล่าวว่า "ถึงจะดูเลวแค่ไหนก็ต้องทำ นี่เป็นเงินของรัฐ สัญญามีระบุอยู่ตรงนี้ อย่างไรก็ต้องทำไปตามนั้น"

ผู้ช่วยบรรณาธิการหญิงกล่าว "เดิมคิดว่าจางเย่จะไม่ตกลง พวกเราถึงได้ตั้งราคาไว้สูง เผื่อตอนขึ้นศาลจะได้ต่อรองกันสักหน่อย สุดท้ายได้สักล้านก็นับว่าไม่เลวแล้ว แต่จางเย่คิดอะไรของเขากัน? ตอบรับทันทีเนี่ยนะ? เรื่องนี้น่ะ..เหมือนบริษัทเรากลายเป็นผู้ร้ายชัดๆ ค่ะ"

เธออดรู้สึกหวั่นไหวจนไม่สบายใจไม่ได้ การที่จางเย่เลือกสำนักพิมพ์เธอเป็นผู้ตีพิมพ์ ได้ตกลงราคาลิขสิทธิ์อยู่ที่หกล้าน หลังหักภาษีเหลือแค่ห้าล้านกว่า แล้วยังให้จางเย่จ่ายค่าเสียหายสามล้านห้า? พอคิดย้อนกลับไป นิยายกับนิทานที่จางเย่ขายมานี้ แทบจะเท่ากับให้สิทธิ์สำนักพิมพ์มาเปล่าๆ เลยนะ! ไหนจะ ‘คนขุดสุสาน’ ที่ทำยอดขายทะลุล้านสองล้านอย่างรวดเร็วอีก! ในวงการไม่ทราบมีคนอิจฉาพวกเธอมากเท่าไรแล้ว การที่พวกนั้นไม่ได้ลิขสิทธิ์ไป นั่นเพราะสำนักพิมพ์เธอติดต่อจางเย่เป็นที่แรก ทั้งยังให้ความร่วมมืออย่างดี จางเย่ถึงได้เชื่อใจพวกเธอ

ยิ่งมาตอนนี้ ในยามที่จางเย่ลำบากที่สุด ทางสำนักพิมพ์กลับแทงจางเย่ซ้ำอีกมีดหนึ่ง! การตัดสินใจของพวกเขาทำให้เธอพูดไม่ออกจริงๆ นี่มันไม่ต่างจากโยนหินซ้ำคนตกบ่อ!

หัวหน้าบรรณาธิการอย่างจางขุยก็ไม่ได้รู้สึกดีไปกว่ากันเท่าไร แต่หลังจากคิดดู เขาก็เลิกกังวล ถ้าเป็นนักเขียนคนอื่น พวกเขาคงไม่ทำเช่นนี้ เพราะสำนักพิมพ์พึ่งพานักเขียน โดยเฉพาะนักเขียนขายดี ล้วนถูกสำนักพิมพ์รุมแย่งตัวกัน แต่จากเย่นั้นแตกต่าง ด้วยคำสั่งที่สี่สิบสามจาก SARFT เช่นนี้ ทุกคนล้วนรับรู้ทันทีว่าจางเย่จบเห่แล้ว ผลงานเขาไม่มีทางได้ตีพิมพ์อีกไม่ว่าจะเปลี่ยนนามปากกาหรือผลงานดีแค่ไหน ล้วนไร้ประโยชน์ตราบใดที่ยังมีคำสั่งแบนอยู่ อีกทั้งสำนักข่าวและสำนักพิมพ์ขึ้นตรงกับ SARFT มานาน แม้จะมีหน่วยงานรับผิดชอบแยกกัน แต่นับเป็นทีมงานเดียวกันอยู่ดี ในเมื่อผู้มีอำนาจสูงสุดสั่งมาเช่นนั้น ในฐานะผู้น้อย พวกเขาต้องทำตาม ดังนั้นจึงมีเรื่องคำขอค่าชดเชยครั้งนี้

อย่างไรก็ตามเงินสามล้านห้า..ออกจะโหดเหี้ยมไปบ้าง

เพียงหนึ่งชั่วโมงต่อมา สัญญาถึงจัดทำแล้วเสร็จ เงินค่าละเมิดสัญญาสามล้านห้าของจางเย่ก็โอนเข้าบัญชีของสำนักพิมพ์

ผู้ช่วยบรรณาธิการหญิงพูดไม่ออกแล้วจริงๆ!

จางขุยกับผู้มีอำนาจในสำนักพิมพ์คนอื่นๆ ล้วนไม่รู้ว่าทำไมถึงหงุดหงิดงุ่นง่านกันขึ้นมา เงินสามล้านห้านั้นทางสำนักพิมพ์ใช้ได้หลายอย่าง เช่น ซื้อลิขสิทธิ์หนังสือได้หลายเล่ม แต่พวกเขากลับยิ้มไม่ออก


……


เหตุการณ์เดียวกันเกิดขึ้นที่สำนักพิมพ์อีกแห่งหนึ่ง

เป็นสำนักพิมพ์เด็กและเยาวชนหัวเป่ย ตอนนั้นจางเย่ตีพิมพ์รวมผลงานของตนเองกับพวกเขา ราคาค่าลิขสิทธิ์ไม่มาก แต่ก็ไม่น้อย ตอนนี้รวมผลงานต้องถูกเก็บลงจากร้านหนังสือทั้งหมด พวกเขาย่อมต้องส่งคืนและขอเงินชดเชย เว้นเพียงร้านหนังสือเล็กๆ ที่ได้รับคำสั่งช้ากว่า คิดว่าตอนบ่ายหรือพรุ่งนี้ พวกเขาคงต้องเก็บรวมผลงานนี้ลงเช่นกัน

คนที่คุยกับจางเย่ปลายสายไม่ใช่เหล่าบรรณาธิการสำนักพิมพ์ที่เคยพบกันมาก่อน ทว่าเป็นคนที่เขาไม่เคยเจอหน้า เหล่าคนที่เคยพบหน้าเขาคงรู้สึกละอายใจที่ต้องบอกเรื่องนี้

บรรณาธิการชายบอกจางเย่เรื่องนี้ หลังอ้อมไปอ้อมมาอยู่นาน สุดท้ายค่อยพูดเหมือนอย่างที่สำนักพิมพ์การศึกษานครหลวงว่า คือค่าละเมิดสัญญา

จางเย่เปิดปาก "เท่าไร?"

บรรณาธิการชายอึกอัก "เรื่องนี้ ..."

"ไม่เป็นไร บอกผมเถอะ" จางเย่กล่าว

บรรณาธิการชายกล่าว "ความจริงพวกเราไม่มีทางเลือก เพราะเงินเป็นของรัฐ และเราต้องตอบคำถามกับประชาชนให้ได้ ถ้าเบื้องบนติดตามเรื่องนี้ อย่างไรก็ต้องมีคนรับผิดชอบ ผมละอายใจสุดๆ ที่จะต้องพูดเรื่องนี้กับอาจารย์จางครับ ค่าชดเชยความเสียหายอยู่ที่เจ็ดหมื่น ความจริงไม่ใช่ค่าละเมิดสัญญาหรือคิดตามราคาขายหรอกครับ เป็นแค่ค่าคืนสินค้าในส่วนของต้นทุนเท่านั้น หัวหน้าบอกว่าถ้าคุณไม่เห็นด้วย ค่าชดเชยนี้ก็แล้วกันไปเถอะ อีกอย่างเงินก็ไม่ได้มากมายอะไร เราแค่ทำบัญชีปกปิดตัวเลขนี้ไปก็ไม่มีปัญหา เพราะนี่คือสิ่งที่หัวหน้าตั้งใจ ผมเป็นแค่คนส่งข่าวครับ"

เทียบกับฝ่ายสำนักพิมพ์นครหลวงแล้ว สำนักพิมพ์หัวเป่ยนับว่ามีหัวจิตหัวใจยิ่งกว่า พวกเขาไม่ได้เรียกร้องจนเกินไป

จางเย่ไม่ต่อรอง "ได้ งั้นผมจะรีบโอนเงินให้คุณ"

บรรณาธิการชายกล่าว "ขอบคุณครับอาจารย์จาง คำพูดต่อไปนี้ไม่ใช่ของสำนักพิมพ์แต่เป็นของผมคนเดียว ผมเป็นแฟนคลับคุณมาโดยตลอด ชอบบทกวีกับนิยายของคุณมากๆ เรื่องคราวนี้ความจริงแย่มาก ถึงขั้นเลวร้ายด้วย ไม่ว่าจะยังไงผมก็จะสนับสนุนคุณต่อไป! ผมเชื่อว่าคุณไม่มีทางจบอยู่แค่นี้หรอก!"

จางเย่หัวเราะ "ขอบคุณมากพี่น้อง"

เมื่อได้ยินเช่นนั้น บรรณาธิการชายไพล่นึกถึงวันนี้ที่เห็นพนักงานร้านหนังสือต้องเก็บ ‘รวมบทประพันธ์จางเย่’ ลงจากชั้นทีละเล่ม แล้วรู้สึกหดหู่ใจเสียใจที่สุด เพราะเรื่องนี้คือผลงานที่เขาชอบที่สุด เป็นผลงานที่เขาต้องกลับมาอ่านทุกวัน "อาจารย์จางเย่ เป็นพวกเราที่ต้องขอบคุณคุณต่างหากครับ ที่สร้างผลงานแสนยอดเยี่ยมให้พวกเรามาขนาดนี้!"

หลังจากนั้น เรื่อง ‘ยุทธจักรยิ่งใหญ่ (ต้าอู่หลิน)’ ที่จางเย่เคยแสดง ก็มีคนติดต่อมาหาจางเย่ หนังแม้จะฉายในโรงจบแล้ว แต่ก็ยังมีโอกาสฉายต่อทางโทรทัศน์ด้วย ดังนั้นฉากที่มีภาพจางเย่ทั้งหมดจะต้องถูกลบออก จึงบอกให้จางเย่เตรียมใจไว้ แน่นอนว่าจางเย่เตรียมใจไว้แล้ว จึงได้บอกว่าเขาเข้าใจดี

รายการถูกลบ!

นิยายถูกเก็บลงจากชั้น!

หนังโดนตัด!

โฆษณาถูกระงับ!

คลิบเลคเชอร์ถูกโละ!

งานที่เกี่ยวข้องกับจางเย่ทุกชิ้น ล้วนไม่มีทางหนีรอด!

ใช้คำว่า ‘ไม่เหลืออะไรอีกแล้ว’ มาอธิบายสถานการณ์จางเย่ตอนนี้ได้ชัดเจนที่สุด นับว่าถูกต้องจนไม่มีทางถูกต้องได้อีก!

ยิ่งจนมุม จางเย่ยิ่งแสดงความแปลกประหลาดออกมา เขาหัวเราะหึๆ ความขุ่นเคืองในใจกลายเป็นความหดหู่ จากหดหู่กลายเป็นสงบ จากสงบกลายเป็นผ่อนคลาย!

โดนลบหมดแล้ว!

โดนโละทิ้งหมดเลย!

ความสิ้นหวังถึงขีดสุด เป็นเช่นนี้นี่เอง!





*-*-*-*-*-*-*-*-*-*-*-*-*-*-*-*



[Go To Next Chapter]( ./63.md)