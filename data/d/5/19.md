##บทที่ 419 : ล็อตเตอรี่ ยาหยอดตามองทะลุ!
ตอนเช้า

ฟ้าสว่างจ้า

จมูกเขาได้กลิ่นข้าวลอยมา พลันค่อยๆ ได้สติขึ้น ตื่นมาบนเตียงในห้องของเขา มือลูบท้องที่ส่งเสียงโครกคราก ประกายตาลุกวาวมองไปทางห้องครัวเปิดที่มีโจ๊กร้อนกรุ่นไอพวยพุ่งขึ้น ด้านข้างมีเหราอ้ายหมิ่นที่ไม่รู้ว่าตื่นตั้งแต่เมื่อไรกำลังกอดอกยืนจ้องเฉินเฉินที่อยู่ตรงหน้า เด็กหญิงตัวน้อยกำลังนอนฟุบอยู่บนพื้น ทำการบ้านปิดเทอมก๊อกแก๊กตามประสา

"ป้าใหญ่ หนูหิว"

"การบ้านเสร็จ ค่อยกิน"

"การบ้านเยอะอ่ะ หนูหิวแล้ว"

"ใครใช้ให้เมื่อวานไม่ยอมทำให้เสร็จล่ะ บอกเธอให้เขียนให้เสร็จค่อยนอน แต่ดันอวดเก่ง ไม่ยอมฟังที่ฉันสั่งสักนิด ต้องให้มีคนคอยคุมถึงจะทำใช่ไหม?"

"หนูหิวแล้วจริงๆ"

"วันหลังจะกล้าทำอีกไหม?"

"ไม่กล้าค่ะ"

"....มากิน กินเสร็จทำต่อ!"

เหราอ้ายหมิ่นเหลือบมองเฉินเฉิน ก่อนไปตักข้าวต้ม

จางเย่ลุกขึ้นนั่ง "ผมก็ขอสักถ้วยสิ"

เหราอ้ายหมิ่นมองหน้าเขา สีหน้าไม่สบอารมณ์เท่าไร "ตื่นแล้ว? ข้างๆ มีเทอร์โมมิเตอร์ ลองวัดตัวเองซิ" พูดจบก็ตักข้าวต้มมาสามถ้วย

เฉินเฉินไม่สนใจจางเย่ ได้มาถ้วยหนึ่งก็เริ่มกิน

จางเย่หน้าเจื่อน ในที่สุดก็วัดเสร็จ "สามสิบเจ็ดจุดสาม"

"ฉันดูหน่อย" เหราอ้ายหมิ่นกลัวว่าเขาจะมองผิดไป จึงไปเอามาดูเองอีกที "อือ ไม่มีไข้แล้ว รีบใส่เสื้อ ลงมากินเองซะ!"

จางเย่ลงมาถึงพื้น รู้สึกตัวเบาสบาย ศีรษะไม่วิงเวียนแล้ว

เหราอ้ายหมิ่นก้าวเข้ามา "นั่งลง อย่าขยับ"

จากนั้นเปิดปลาสเตอร์ปิดแผลที่ศีรษะออกมาช้าๆ กล่าวว่า "แผลแห้งดี ไม่เป็นไรแล้ว ไม่กี่วันก็หาย" เธอยังไม่ไปกินข้าว แต่จัดการใส่ยาลงบนแผลที่ศีรษะกับลำคอเขา หลังจากจัดการแผลแล้วเสร็จ และติดพลาสเตอร์ใหม่เรียบร้อย ถึงค่อยมาร่วมวงกินข้าวกับพวกเขา

ซาลาเปานั้นเป็นฝีมือเหราอ้ายหมิ่นทำ เพราะแผงลอยไม่เปิดในวันนี้ ทุกคนล้วนแต่กลับบ้านไปฉลองปีใหม่ และถึงจะมีบางร้านที่เปิด ก็ไม่ได้อร่อยเท่าของเหราอ้ายหมิ่น แม้ว่าปากเธอจะร้าย แต่เรื่องฝีมือการทำอาหารนั้นไร้ที่ติ!

จางเย่กินโจ๊กเข้าไปสองถ้วยใหญ่ ก่อนกินซาลาเปาไปอีกแปดก้อน "หอมจัง!"

พูดจบ ยังบิซาละเปามากินต่อ ในถ้วยเหลือซาลาเปาลูกสุดท้ายพอดี

เฉินเฉินไม่สนใจ ยกตะเกียบขึ้นมาคีบ "ให้หนู"

จางเย่ไม่สนใจว่าอีกฝ่ายเป็นเด็กเลยสักนิด พูดช้าๆ "อาจางเธอเป็นคนป่วย ‘เด็กแก่คนป่วยคนช่วยเหลือตัวเองไม่ได้’ ในที่นี้ฉันมีสอง ต้องให้ฉันก่อนสิ"

เฉินเฉินกล่าว "กินไปตั้งแปดลูกแล้ว"

จางเย่กล่าว "เธอก็กินไปไม่น้อยกว่าฉันหรอก"

เฉินเฉินกล่าว "เปานี่หนูช่วยป้าทำ"

ตะเกียบสองคู่รบกันอยู่นาน หนีบบนล่าง วุ่นวายยิ่ง

สุดท้าย เหราอ้ายหมิ่นออกหน้ามาใช้ตะเกียบฟาดหัวทั้งหนึ่งใหญ่หนึ่งเล็กนั่น กล่าวว่า "หยุดมือให้ฉันซะ ไม่เห็นรึไงว่าฉันยังไม่ได้กินน่ะ? จะมาแย่งกันทำอะไร!" พูดจบ ก็ไม่ให้โอกาสโต้แย้ง เหราอ้ายหมิ่นคีบมาไว้เอง
จางเย่พยายามหยุด

เฉินเฉินยื่นตะเกียบไปหา "ให้หนูนะ"

แต่ตะเกียบในมือเหราอ้ายหมิ่นนั้นราวกับมีชีวิต ทั้งผลักทั้งหมุนทั้งขยับ เกิดเป็นภาพความเคลื่อนไหวกลางอากาศอันงดงาม คล้ายกระบวนท่ามวยแปดทิศอันเรียบง่าย ตะเกียบของจางเย่กับเฉินเฉินล้วนถูกปัดออกหมด

เหราอ้ายหมิ่นกินไปเองเรียบร้อย

จางเย่สองตาหม่นหมอง "แค่แย่งขนมต้องใช้วิชาด้วย?"

เฉินเฉินยิ้มเยาะ เด็กคนนี้ เรียนรู้การแสดงสีหน้าท่าทางมาจากป้าเธอเอง

หลังกินข้าว เหราอ้ายหมิ่นสั่งว่า "เฉินเฉิน กลับบ้านไปทำการบ้าน เร็วเข้า ถ้าเกิดทำได้ไม่ถึงสิบหน้าอย่าคิดจะได้กินข้าวอีก ส่วนเธอ จางน้อย ไปอาบน้ำซะ ดูเข้า เหม็นอย่างกะไข่เน่า อาบน้ำเสร็จกินยาแล้วจะไปไหนก็ไป แผลเล็กขนาดนี้ไม่มีอะไรแล้ว" พูดจบ ก็ยืดเอว หาวอยู่หลายทีค่อยกล่าว "ฉันจะไปอาบน้ำนอนแล้ว ทั้งคืน เหนื่อยเกินไปจริงๆ"

จางเย่กล่าว "ตอนเที่ยงจะไปกินข้าวบ้านคุณนะ"

เหราอ้ายหมิ่นตวัดสายตามอง "เหอะ พอพูดเรื่องกินล่ะคึกคักทันที!"

เฉินเฉินยิ้มอย่างเจ้าเล่ห์ "...เหอ เหอ ตะกละ"

"เธอก็เหมือนกัน" เหราอ้ายหมิ่นหันไปว่าเฉินเฉินต่อ "ตอนอยู่บ้านไม่เห็นจะกินมากแบบนี้ พอมีคนแย่งกับเธอเข้าหน่อยก็รีบขึ้นมาเชียว!"

จางเย่ก็ "เหอ เหอ" ใส่ด้วย

ไม่นานนัก เหราอ้ายหมิ่นก็พาเฉินเฉินกลับไป ก่อนออกไปไม่วายหันมาสั่งอย่างไม่วางใจ "อาบน้ำก็อย่าให้แผลโดนน้ำล่ะ ไม่งั้นก็พันพลาสติกปิดไว้ ได้ยินรึเปล่า?"

จางเย่ตอบรับ "รู้แล้วคร้าบบบ"

ปัง เจ้าของห้องสาวผลักประตูปิด

จางเย่เองก็รู้สึกว่าตามเนื้อตัวมีกลิ่นตุๆ เมื่อวานแค่เช็ดตัวลวกๆ ไม่กล้าอาบ แถมเมื่อคืนก็เหงื่อออกจนชุ่ม ไม่อาบน้ำไม่ได้แล้วจริงๆ สุดท้ายรีบถอดเสื้อผ้าเข้าห้องน้ำ ใช้ฝักบัวราด กันไม่ให้บริเวณแผลนั้นโดนน้ำ ก่อนจัดการอาบน้ำจนสะอาดเอี่ยม

ผู้ชายอาบน้ำนั้นค่อนข้างเร็ว ไม่กี่นาทีก็แล้วเสร็จ

หลังออกมา จางเย่เดินไปนั่งลงบนเตียง บิดขี้เกียจ สภาพจิตใจตอนนี้ดีสุดๆ เลยเมื่อเทียบกับเมื่อวานที่มีอาการป่วย เรียกได้ว่าเปลี่ยนเป็นคนใหม่ ต้องขอบคุณการดูแลของคุณน้าสาวเจ้าของห้อง หากเป็นเขาคนเดียว ไม่รู้ว่าจะจับไข้ไปอีกกี่วัน

โรคหายแล้ว

จะไปไหนดี?

กลับบ้าน? ไม่ได้แน่นอน แผลยังไม่หาย ขืนกลับบ้านไปสภาพนี้ มีแต่จะทำให้พ่อกับแม่ต้องกังวล

ไปทำงาน? ก็ไม่ได้ ปีใหม่แบบนี้ยังจะมีงานอะไร? ทอล์คโชว์ก็อัดหมดแล้ว มหาวิทยาลัยก็ปิดเทอม โฆษณาเบรนโกลด์ก็ไม่มีเรื่องให้จัดการแล้ว โอ๊ะใช่ ยังมีเรื่อง ‘ดอกไม้ของสตรี’ ที่จางหย่วนฉีอยากได้ลิขสิทธิ์ แต่ยังไม่ทันเรียบร้อยนี่นา

ติ๊งต่อง

ออดประตูดัง

จางเย่เดินไปเปิดประตู พบว่าเป็นคนส่งพัสดุคนหนึ่ง

"สวัสดีครับ บริษัทไคว่ตี้ รบกวนเซ็นชื่อด้วยครับ" พูดถึงตรงนี้ ชายหนุ่มพลันตะลึง "ไอ้หยา คุณ...คุณคืออาจารย์จางเย่!?"

จางเย่เซ็นชื่อรับเรียบร้อย "คุณรอสักครู่ ผมขอดูหน่อย"

พนักงานส่งพัสดุนั้นกล่าวอย่างเกรงอกเกรงใจ "ไม่เป็นไร ไม่เป็นไรครับ คุณดูก่อนเลย นานแค่ไหนก็ไม่เป็นไร"

จางเย่ยกขึ้นมาดู เห็นเป็นสัญญามอบอำนาจจากบริษัทของจางหย่วนฉี กวาดตามองคร่าวๆ ก็จัดการเซ็นชื่อไปเรียบร้อย เรื่องที่คุณจางจัดการ เขาล้วนวางใจทั้งนั้น รู้ดีว่าเธอไม่หลอกเขา จึงได้กล่าวกับพนักงานส่งพัสดุนั้นว่า "รบกวนอีกทีนะพี่น้อง ฝากกลับไปส่งตามที่อยู่นี้ทีนะครับ"

"ได้ งั้นคุณช่วยเซ็นบิลนี้ให้หน่อยนะครับ" พนักงานส่งพัสดุกล่าว

หลังเสร็จเรียบร้อย พนักงานนั้นยังขอลายเซ็นจากจางเย่อีกใบก่อนจะจากไป

เรื่องงานก็ทำหมดแล้ว ที่ควรจัดการก็ทำเรียบร้อย ช่วงปีใหม่หลายวันนี้ จางเย่เหลือแต่เวลาให้พักผ่อน

เฮ้อ น่าเบื่อจริงๆ

ยุ่งจนชิน พอว่างแล้วไม่คุ้นเลย

จางเย่คิดจะสูบบุหรี่ แต่เขาหาบุหรี่ไม่เจอเลยสักมวน กวาดตามองไปรอบๆ ห้อง ก็ไม่เจอที่ไหนเลยเช่นกัน เขาจำได้ว่าเขามีเหลืออยู่ในกระเป๋าบ้าง แต่ตอนนี้แม้แต่ที่จุดไฟก็ไม่มีแล้ว? พอคิดดูแล้วก็เข้าใจ ต้องเป็นเหราอ้ายหมิ่นจัดการ ‘งด’ บุหรี่เขานั่นเอง ระหว่างป่วย การสูบบุหรี่นับว่าไม่ดีต่อสุขภาพ เอาล่ะ คุณเหราไม่ได้ละความตั้งใจในการดูแลเขาจริงๆ

ทำอะไรดี?

ใช่ สุ่มลอตเตอรี่ดีกว่า!

จางเย่คิดอยู่นาน สุดท้ายจึงหาเรื่องที่พอทำได้ออก

ค่าชื่อเสียงที่เขาสะสมไว้ก่อนหน้า ร่วมกับที่ได้จาก ‘ดอกไม้ของสตรี’ เอย พวกกลอนกวีเอย รวมกับเรื่องของอีอันอ๊ก ล้วนแต่ถูกบันทึกไว้ในแหวนเกมได้ห้าสิบห้าล้านจุดแล้ว นี่คือผลของงานที่เขาทำมาอย่างหนักในช่วงก่อนหน้า นับว่าเป็นเงินที่หลั่งเลือดแลกมา ตัวเลขนี้ปรากฏสู่สายตาของจางเย่ ช่องเก็บของของจางเย่นั้นแทบเกลี้ยง เว้นแต่จะนับรวมของไร้สาระอย่างลูกเต๋าปรับระดับความยากไปด้วย เขาต้องการการเติมกลับเข้าไปอย่างเร่งด่วน! ปีนี้เป้าหมายเขาถึงเรียบร้อย และจะต้องเพิ่มชื่อเสียงอย่างต่อเนื่อง เพื่อไต่ขึ้นไปถึงระดับสูงสุดในวงการบันเทิง ดังนั้นของเหล่านี้นับเป็นสิ่งสำคัญ นับเป็นไพ่ตาย ปีใหม่เริ่มต้นใหม่ เขาย่อมต้องสะสมลูกปืนไว้ในเวลาใช้งาน!

เพิ่งอาบน้ำเสร็จ ดวงมือต้องขึ้น!

มา!

มาลองดูสักตั้ง!

จางเย่เปิดหน้าจอเกม ค่าชื่อเสียงสะสมไว้จำนวนมาก นับว่ารวยในระดับหนึ่ง ครั้งนี้ไม่ต้องปวดใจอีก จัดการหมุนลอตเตอรี่ด้วยความสบายใจ ไม่ดูว่าเข็มหยุดตรงไหนก็จัดการเพิ่มเดิมพันไปครั้งหนึ่ง

หมุนสิ!

หมุนสิ!

ปลายเข็มใกล้หยุดลง!

กล่องสมบัติ (เล็ก) ปรากฏออกมา เป็นหมวดของใช้แล้วทิ้ง!

【ยาหยอดตามองทะลุ】*2 : หยอดใส่ตา ได้รับผลการมองทะลุ

อุปกรณ์แสดงผล : ห้านาที

นับเป็นของใหม่ที่จางเย่ไม่เคยได้มาก่อนจริงๆ แต่ดูไปแล้ว เขาก็รู้สึกว่าตัวเองโชคดีที่ไม่ได้เพิ่มเดิมพันมากนัก ไม่อย่างนั้นคงเสียเปล่าแย่ ของชิ้นนี้ดูไม่ได้มีประโยชน์มากนัก สายตามองทะลุแล้วอย่างไร? ช่วยให้ค่าชื่อเสียงเขาได้? ช่วยให้เขาประสบความสำเร็จในวงการบันเทิงนี้อีกได้?

อ๊ะ เดี๋ยวนะ

คุณน้าสาวเจ้าของห้องบอกว่ากำลังจะอาบน้ำก่อนเข้านอนนี่นา!

ตอนนี้อาบเสร็จหรือยังนะ? น่าจะยังหรอกมั้ง?

จางเย่หยุดการหมุนลอตเตอรี่ เอายาหยอดตามองทะลุออกมาจากหีบสมบัติ ชิ้นหนึ่งเก็บไว้ในช่องเก็บไอเทม อีกชิ้นหนึ่งจัดการหยอดใส่ตาตัวเอง

ยาหยอดตาแสดงผล!

เริ่มนับถอยหลังเวลาห้านาที!

ชั่วขณะต่อมา จางเย่พลันรู้สึกว่านัยน์ตามืดลง พอมองที่กำแพง ก็เห็นเหล็กเส้นกับปูน แต่แสงไม่สว่างมากนัก ดูออกจะเบลอๆ ชัดเจนว่าสายตามองทะลุแสดงผลแล้ว แต่เขาจะปรับการซูมได้อย่างไร? แค่คิด สายตาพลันทำตามคำสั่ง เริ่มทำการซูมเข้า มองผ่านกำแพงห้องออกไปยังที่ไกล ในที่สุดก็หยุดลงที่ห้องนั่งเล่นของคุณน้าสาวเจ้าของห้อง

ไฮเทคมาก!

เป็นผลการมองทะลุที่ชวนอัศจรรย์!

จางเย่ตื่นเต้นหนักมาก เขาเดินเข้าไปแนบชิดกับกำแพง ขณะที่สายตากำลังมองไปยังห้องอื่น เขาเห็นว่าเฉินเฉินนั่งอยู่ในห้องนั่งเล่น ไม่ได้ทำการบ้านแม้แต่นิดเดียว ด้วยความคุ้นเคยกับผังบ้านของเหราอ้ายหมิ่น เขาจึงสามารถมองหาห้องน้ำได้อย่างง่ายดาย!

มองเห็นแล้ว

สายตาของเขามองลอดเข้าไปได้!

ทว่ากลับไม่มีใคร..ห้องนั้นว่างเปล่า

*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./20.md)