##บทที่ 456 : ชื่อเสียงอันน่าสะพรึง!
กลางคืน

จางเย่นั่งเขียนการบ้านฤดูหนาวให้เด็ก ป.2 ครืดๆ คราดๆ อยู่ในห้องหนังสือ การบ้านไม่ยาก แต่ที่ยากคือการลอกลายมือ ‘หมูนอนตาย’ ของเฉินเฉินน้อยที่ดูไม่ได้ จางเย่เขียนได้ช้าสุดๆ พอเขียนจบดูนาฬิกาก็สองทุ่มครึ่งแล้ว

กริ๊งๆๆ

มีสายเข้ามาอีกแล้ว เป็นสายจากเหยาเจี้ยนไฉ

ปลายสายเสียงดังวุ่นวาย เหมือนจะเป็นเสียงเพลง ไม่แน่ใจว่าอยู่ที่บาร์หรือร้านคาราโอเกะ

"จางน้อย ฉันเอง" เหยาเจี้ยนไฉกล่าว

จางเย่ยิ้ม "มีอะไรเหรอเหล่าเหยา?"

เหยาเจี้ยนไฉ "อยู่ร้านคาราโอเกะกับเพื่อน มาไหม?"

จางเย่ "ถ่ายหนังจบแล้ว?"

เหยาเจี้ยนไฉ "ใช่ เพิ่งถึงเมืองหลวง ออกไปถ่ายนอกสถานที่มาฉากหนึ่ง แค่แป๊บเดียว"

จางเย่ "ฮ่าๆ ผมไม่ได้ไปหรอก อยู่ดูเด็กที่บ้าน เพื่อนฝากเอาไว้ ไปไม่ได้"

เหยาเจี้ยนไฉ "งั้นก็ช่วยไม่ได้ เอ้อ เห็นว่า SARFT กำลังจะมีกฎใหม่ออกมาพรุ่งนี้ ไม่รู้ว่ายังไงบ้าง ยังไม่เห็นข่าวนี่ใช่ไหม?"

จางเย่ "คุณไม่เห็น ผมจะไปเห็นอะไร?"

เหยาเจี้ยนไฉ "เพื่อนในวงการไม่มีใครบอกนาย?"

จางเย่พูดไม่ออก "....คุณว่าผมมีเพื่อนในวงการด้วยเหรอ?"

เหยาเจี้ยนไฉหัวเราะลั่น "ฮ่าๆๆๆ นั่นสินะ ไอ้หนู นายหาเรื่องคนไว้ซะเยอะ มีแต่ลูกพี่ที่กล้าคุยกับนาย ชื่อเสียงนายมันย่ำแย่จริงจัง"

"อะไรคือย่ำแย่น่ะ ผมเรียกว่าทำตัวเจี่ยมเจี๊ยมต่างหาก" จางเย่ฟังไม่เข้าหู

"อะไรก็ได้ทั้งนั้นแหละ" เหยาเจี้ยนไฉกล่าว "เอ้อ ลูกพี่นายจะร้องเพลงแล้วนะ กลับไปค่อยว่ากัน นายก็ไม่ว่าง สองวันนี้ว่างๆ ค่อยไปหาเวลาคุยกันแล้วกัน ไม่เจอกันนานเลย"

"ได้" จางเย่วางสาย

ในวงการบันเทิงนั้น คนอื่นๆ มีเพื่อนร่วมแนวคิดหาผลประโยชน์ เหล่าดาราที่เกาะกลุ่มกันหาความสุขกินดื่มร่วมกัน เหล่าเพื่อนพ้องน้องพี่ที่ถ่ายรูปด้วยกันทุกวัน ก็เพื่อความก้าวหน้าในอาชีพการงาน แต่จางเย่กับเหยาเจี้ยนไฉไม่เคยมีความคิดประเภทนี้ จางเย่เป็นพิธีกรที่ทำงานในสายวรรณกรรมและเพลงเป็นครั้งคราว ขณะที่เหยาเจี้ยนไฉเป็นดารานักแสดง ทั้งสองอาจอยู่ในวงการบันเทิงที่หนึ่งเป็นดาราระดับ C อีกหนึ่งเป็นระดับ D แต่เส้นทางของทั้งสองไม่เคยต้องมาพบกัน มีแต่ตอนที่จางเย่ไปปรากฏตัวเป็นตัวประกอบในภาพยนตร์เท่านั้นที่ได้ทำงานร่วมกันและได้รู้จักกัน

นอกจากต่งซานซานกับจางหย่วนฉีแล้ว เพื่อนสนิของจางเย่ก็คือตาเฒ่าเหยานี่เอง คิดว่าเคยฟันฝ่าอุปสรรคอะไรมาก่อนไหม? ไม่ เคยช่วยเหลืออะไรกันก่อนไหม? ก็ไม่ เคยกินข้าวด้วยกันบ้างไหม? ก็ไม่! แต่ทั้งสองถูกชะตากันตั้งแต่พบหน้า นิสัยเข้ากันได้ดีแม้อายุจะต่างกันมากก็ตาม มิตรภาพของทั้งสองนับเป็นเรื่องมหัศจรรย์ในวงการเพราะอย่างนี้เอง!

หลังปิดสมุดการบ้าน เขานึกไปถึงเรื่องนโยบายที่กำลังจะประกาศพรุ่งนี้ เป็นนโยบายแบบไหนกันแน่นะ? ขอแค่ไม่ลากลูกพี่คนนี้ลงก็พอ เรื่องนี้ทำเอาเขารู้สึกกระวนกระวายอยู่บ้าง เพราะทางเหวยหว่อเร่งการออกอากาศ ‘จางเย่ทอล์คโชว์’ เพื่อระวังไม่ให้ได้รับผลกระทบจากการเปลี่ยนนโยบาย จางเย่คิดว่าอีกฝ่ายคงไม่ทำเช่นนี้หากไม่ได้รับข่าวสารภายในบางอย่าง อาจเพราะกำลังจะเกิดความเปลี่ยนแปลงครั้งใหญ่จึงได้ลงมือไปเช่นนี้

เฮ้อ ช่างเถอะ

ตอนนี้คิดมากไปก็ไม่มีประโยชน์ ขนาดเขายังไม่รู้เลยด้วยซ้ำว่าจะทำอะไรต่อไป คงต้องเป็นรายการที่มีความคิดยิ่งกว่ารายการทอล์คโชว์เสียดสีแบบนี้แล้วล่ะ

ประตูห้องหนังสือเปิดออกผ่าง!

เฉินเฉินกล่าว "จางเย่ หนูง่วงแล้ว"

จางเย่ลุกขึ้น "งั้นก็ไปนอนสิ"

"พาหนูไปล้างหน้าหน่อย" เฉินเฉินเรียกร้องต่อ

จางเย่ถอนหายใจ พอดูเวลา เห็นว่าวันนี้คุณน้าเจ้าของห้องคงไม่ได้กลับมาแน่ เรื่องนี้จึงกลายเป็นหน้าที่เขาไปโดยปริยาย เขาลุกขึ้นพาเฉินเฉินไปห้องน้ำ นั่งยองลงอุ้มเด็กน้อยขึ้น ให้เธอเปิดน้ำที่อ่างเอง เด็กหญิงตัวน้อยแปรงฟันด้วยตัวเองก่อนล้างหน้า พอเรียบร้อยจางเย่จึงปล่อยเธอลง เอาผ้าขนหนูให้เธอเช็ดหน้า

“หนูนอนแล้วนะ”

“อือ ราตรีสวัสดิ์”

เฉินเฉินลากเท้าขึ้นชั้นบนอย่างเฉื่อยเนือย

จางเย่ไม่วางใจ ตามขึ้นไปดูชั้นบน จัดการห่มผ้าให้เธอจนเรียบร้อยเสร็จสรรพ ค่อยไปปิดไฟ เขาที่ยังไม่ง่วงนอนเดินลงมาชั้นล่าง เพื่อเตรียมทำบางสิ่งบางอย่าง

เรื่องนโยบายใหม่ของ SARFT เป็นเหมือนหินถ่วงในใจ อย่างไรก็วางลงไม่ได้ จางเย่คิดเผื่อในกรณีที่สถานการณ์เลวร้ายสุดๆ จึงได้คิดหาทางเพิ่มทักษะให้ตัวเองอีก ถ้าเกิด SARFT จัดการตาม ‘มาตรฐาน’ อย่างรุนแรงจริงๆ รายการของจางเย่ต้องได้รับผลกระทบแน่นอน เขาไม่อาจนั่งลงรอรับผลกระทบได้ ได้แต่หาแผนรับมือล่วงหน้า เตรียมไพ่ในมือเพิ่ม เพื่อรับมือการเปลี่ยนแปลงทุกสิ่งอย่าง!

ไพ่อะไร?

แน่นอนว่าต้องเป็นแหวนเกมสิ!

ตั้งแต่การสุ่มลอตเตอรี่หลายครั้งหลังๆ มานี้ เขายิ่งค้นพบว่าหนังสือสกิลนั้นช่วยเขาไว้ได้ตั้งหลายอย่าง ตั้งแต่สกิลสะเดาะกลอน เขียนโปรแกรมคอมพิวเตอร์ เทคโนโลยีเครือข่าย แม้จะดูไม่ได้ช่วยเหลืออะไรเขาได้มากนักทั้งเหมือนจะไม่มีอะไรเกี่ยวข้องกัน แต่ในเวลาคับขัน สกิลเหล่านี้กลับกลายเป็นมีประโยชน์อย่างยิ่ง! ทั้งยังทำให้เขาได้แสดงความสามารถออกมาด้วย!

ทักษะคือพลัง!

ทักษะคือชีวิต!

ดังนั้นวันนี้จางเย่จึงเตรียมจะหาทักษะให้เพิ่มมากขึ้น เขาไม่ต้องการหมวดสเตตัสหรือหมวดใช้แล้วทิ้ง ต้องการเพียงหมวดสกิลที่แม้จะดูไม่มีประโยชน์ในตอนนี้ แต่ก็ยังสามารถเอาไว้หาโอกาศใช้งานได้ภายหลัง สามารถแม้แต่จะช่วยงานหรือช่วยเหลือชีวิตประจำวันได้ จากมุมมองเช่นนี้ ต่อให้ทักษะของเขาต้องกลายเป็นไร้ค่าเขาก็ยังรับได้ ก็แค่การเสียค่าชื่อเสียงบางส่วนที่เขาพอรับได้อยู่

ทำไมน่ะเหรอ?

ทำไมหมอนี่ถึงได้ใจใหญ่แบบนี้?

หลายวันมานี้จางเย่ดูค่าชื่อเสียงในแหวนเกมอยู่ทุกวัน ค่าชื่อเสียงของเขา ตอนนี้กลายเป็นตัวเลขมหาศาลไปแล้ว!

ประมาณร้อยกว่าล้านจุด!

ทุกครั้งที่ได้ค่าชื่อเสียงแบบนี้ เขารู้สึกเบิกบานใจสุดๆ

ค่าชื่อเสียงจำนวนมากนี้มาจากไหน? ส่วนหนึ่งเหลือมาจากที่จางเย่เสี่ยงลอตเตอรี่ครั้งก่อน ราวๆสามสิบล้าน ซึ่งสะสมมาจาก ‘จางเย่ทอล์คโชว์’ และผลงานชิ้นอื่นๆ อย่างบทเพลงแห่งนกนางแอ่นผู้กล้าหาญ และ คนขุดสุสาน ซึ่งล้วนให้ค่าชื่อเสียงแก่เขาเมื่อมีคนที่ไม่เคยรู้จักหรือได้ยินชื่อจางเย่เพิ่งพบเรื่องต่างๆ ของเขาเสมอ ทั้งทุกคนยังให้ค่าชื่อเสียงแก่เขามากกว่าหนึ่งจุดด้วย รวมๆ กันแล้วล้วนเป็นจำนวนมากมายทีเดียว!

แน่นอน เหตุผลหลักที่ชื่อเสียงทะลุเกินร้อยล้านนั่นเพราะแพนด้าจุดธูปนี่เอง!

ที่เขาสะสมค่าชื่อเสียงจำนวนมากเช่นนี้ได้ในระยะเวลาอันสั้น ล้วนเป็นเพราะสถานการณ์พิเศษ สถานการณ์เหล่านี้อาจเคยเกิดขึ้นมาก่อน แต่ตอนนี้เขายังมีชื่อเสียงแค่ในเมืองหลวงกับปริมณฑล ซึ่งยังไม่พอจะให้เขาขึ้นไปยืนในระดับเอเชีย อย่าว่าแต่ระดับโลกเลย อย่างไรก็ตามในฐานะแฮกเกอร์ ‘2’ ผู้สร้าง ‘แพนด้าจุดธูป’ นั้นแม้ผู้คนจะไม่ได้ตามข่าวเรื่องไวรัสหรือแฮกเกอร์ ในความคิดของผู้คนก็อดคิดไม่ได้ว่าแฮกเกอร์นั้นเป็นผู้ทรงอิทธิพลที่น่ากลัวสุดๆ ไม่ว่าจะเป็นเหล่าโปรแกรมเมอร์และแฮกเกอร์ในเกาหลี จีน หรือประเทศอื่นๆ ซึ่งพวกเขาได้สร้างค่าชื่อเสียงมหาศาลให้กับจางเย่ด้วยเช่นกัน!






*-*-*-*-*-*-*-*-*-*-*-*-*-*-*-*-*-*-*-*-*





[Go To Next Chapter]( ./57.md)