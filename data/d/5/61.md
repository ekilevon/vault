##บทที่ 461 : ทุกสีหน้าท่าทางของผู้คน!
ตอนบ่าย

โทรศัพท์ดังต่อเนื่องไม่หยุด

คำสั่งที่สี่สิบสามของ SARFT ได้สร้างผลกระทบยิ่งกว่าครั้งไหนๆ เกินกว่าที่ใครจะคาดคิด!

หลังคำสั่งประกาศนี้มีผลบังคับใช้ทันที ไม่มีระยะเวลาผ่อนผันใดๆ ทั้งสิ้น ระเบิดลูกใหญ่เช่นนี้..กลับหย่อนลงมาอย่างรวดเร็วและรุนแรงเกินไป!

กริ๊งๆๆ

สายแรกคืออู๋ม่อประธานบริษัทเบรนโกลด์

"ฮัลโหล พี่จาง ผมอู๋ม่อนะ" เสียงของอู๋ม่อดูรวดร้าวอยู่บ้าง

จางเย่กล่าวอย่างใจลอย "ประธานอู๋"

อู๋ม่อกล่าวเสียงเครียด "ผมได้ยินเรื่องคุณแล้ว ไม่รู้จะพูดอะไรดีเหมือนกัน คุณน่ะติดร่างแหไปด้วยชัดๆ ทั้งที่ไม่ใช่เรื่องคุณเลย แต่กลายเป็นว่าตอนนี้..."

จางเย่กล่าว "กระทบอะไรกับธุรกิจคุณไหม?"

อู๋ม่อครุ่นคิด กล่าวว่า "ไม่มีผลกระทบอะไรนักหรอก แต่เบื้องบนโทรลงมาพร้อมกับที่ทางสถานีโทรทัศน์แจ้งว่าโฆษณาเราต้องยื่นขออนุมัติใหม่ พวกเขาต้องหยุดการเผยแพร่ไปก่อน พวกเขาหมายความว่า...จะให้เราลบฉากที่มีหน้าคุณออกไป ไม่อย่างนั้นก็ไม่ผ่านการขออนุมัติ ได้ยินว่าคราวนี้บังคับกันเคร่งครัด ป้าผมก็พอรู้จักคนในนั้นบ้าง พอถามๆ ดู เธอก็ว่าทำอะไรไม่ได้เลย ไม่มีทางเลี่ยงเลยสักนิด พวกเราได้แต่หยุดการโฆษณาไว้ชั่วคราว"

จางเย่ขอโทษ "ขอโทษนะประธานอู๋ คราวนี้ผมเลยลากคุณลงไปด้วย ไม่เป็นไร ตัดส่วนของผมออกก็พอ ใช้โฆษณาเดิมได้เลย ไม่ว่าจะมีผมหรือไม่ก็ช่าง ตัวหลักของโฆษณามันไม่ใช่ผมอยู่แล้ว" เพราะตัวโฆษณาต้นฉบับของเบรนโกลด์ก็ไม่มีใครนำเสนอสินค้าเช่นกัน จะตัดไปหรือไม่ก็ไม่ใช่ปัญหา

อู๋ม่อกล่าว "คุณไม่ต้องขอโทษน่า เอ้อ งั้นผมจัดการไปตามนี้ก่อนแล้วกัน ตัดฉากของคุณออกไปก่อน รอให้พายุพัดผ่านแล้ว...ค่อยว่ากัน"

จางเย่กล่าว "ทำให้พวกคุณต้องเสียหายแล้ว ถึงเวลาก็ส่งบิลเรียกค่าเสียหายมาครับ พวกเราทำสัญญากัน เป็นเงินเท่าไรผมรับไว้เอง เรื่องนี้ยังไงก็เป็นเพราะสาเหตุจากผมฝ่ายเดียว"

อู๋ม่อรีบกล่าว "พี่จาง คุณพูดอะไรไร้สาระน่า สัญญาก็แค่สัญญา เป็นแค่ของตาย คุณคิดว่ามิตรภาพระหว่างเราเป็นแค่กระดาษแผ่นเดียว? ค่าชดเชยอะไรนั่น ต่อไปอย่าพูดถึงเรื่องนี้เชียว แล้วตั้งแต่คุณทำโฆษณาให้เรา ยอดขายเบรนโกลด์เราก็พุ่งทะยาน แค่ยอดขายช่วงปีใหม่ก็แซงยอดขายเราตลอดสองปีไปหลายเท่าตัว ตอนนี้พวกเราอยู่ในจุดสูงสุดของบรรดาผลิตภัณฑ์สุขภาพเลยนะ กลายเป็นผู้นำในวงการนี้ อีกอย่างที่มีวันนี้ได้ ก็เพราะโฆษณาพี่นั่นแหละ ไม่งั้นบริษัทเราล้มละลายไปนานแล้ว ยังจะพูดถึงค่าชดเชยอะไรกัน? คุณดูถูกผมเกินไปนะ ย้ำอีกครั้งอย่าพูดเรื่องนี้อีกเชียว เพราะบริษัทเราไม่ได้เสียหายอะไรด้วยซ้ำ!"

จางเย่พอฟังก็ไม่ดื้อดึงอีก "ขอบคุณมากประธานอู๋"

อู๋ม่อกล่าว "ผมรู้ว่าตอนนี้คุณมีปัญหาเรื่องงาน เรื่องนี้ผมช่วยอะไรไม่ได้ แต่ถ้าอยากให้ผมช่วยอะไรคุณก็บอก ถ้าช่วยได้ผมช่วย สัญญาเรายังเป็นไปตามเดิมจนกว่าการแบนของคุณจะถูกเพิกถอนปีหน้า เราจะได้ทำงานร่วมกันต่อไปด้วย อาจจะขยายการสนับสนุนของคุณด้วยอีก" หลังพูดทุกสิ่งที่ควรพูด อู๋ม่อค่อยวางสายไป

รอให้ยกเลิกคำสั่งแบน?

พวกเราก็รู้ดีว่าไม่มีทางเป็นไปได้!

จางเย่ไม่ทราบจะพูดอย่างไร ได้แต่ขอบคุณอู๋ม่อไปหลายคำ คำพูดของเขาทำให้จางเย่อบอุ่นใจ ไม่ว่าจะในโลกนี้หรือโลกใบเดิมก็ดี เขาพบว่าดารากับบริษัทหลายแห่งต้องทะเลาะกันด้วยเรื่องสัญญาสินค้าเสมอ การกระทำของพวกเขานั้นทำให้ต้องประหวั่น แต่อู๋ม่อไม่ได้ทำอย่างนั้น ไม่แม้แต่จะพูดถึงเรื่องค่าชดเชย ยิ่งกว่านั้นยังแสดงความต้องการว่าเขาจะทำงานกับจางเย่ต่อไป จางเย่ได้แต่รับความเมตตาของอู๋ม่อที่ไม่ได้ถมหินลงบ่อใส่เขาทั้งที่เขาไม่จำเป็นต้องทำอย่างนี้เลย

จากนั้น อีกสายหนึ่งโทรมา

เป็นรองประธานบริษัทเว็บทีวีเหวยหว่อเฝิงกุ้ยฉิน ปกติแล้วการติดต่อระหว่างจางเย่กับบริษัทหวังสยงจะเป็นผู้รับผิดชอบ แต่คราวนี้ เฝิงกุ้ยฉินเป็นฝ่ายโทรมาเอง ดังนั้นจางเย่จึงพอทราบว่าเป็นเรื่องอะไร

"รองประธานเฝิง" จางเย่รับสาย

เฝิงกุ้ยฉินเงียบไปครู่หนึ่ง ไม่พูดจา

จางเย่หัวเราะ "รองประธานเฝิง มีอะไรก็พูดมาเถอะครับ ไม่เป็นไร"

เฝิงกุ้ยฉินจึงกล่าว " ‘จางเย่ทอล์คโชว์’ โดนลบไปแล้ว โชคดีที่เราฉายจบก่อนประกาศนโยบายนี้ไม่กี่วัน ทางสถานีไม่ได้เสียหายอะไร แต่ในส่วนของเรื่องรายการต่อไปของเธอ เราคงไม่ได้ทำต่อแล้ว เธอเห็นคำสั่งจาก SARFT แล้วใช่ไหม?"

จางเย่ขานรับ "ทราบแล้วครับ"

เฝิงกุ้ยฉินกล่าว "คำสั่งลงมาแล้ว หน่วยงานที่เกี่ยวข้องก็จัดการสั่งเราลงมาแล้วเช่นกันว่าให้ลบรายการของเธอ และหยุดฉายรายการของเธอ ทางเรายังอยากจะทำรายการใหม่ แต่ท่าทางคงต้องยกเลิก เธอเป็นวีรบุรุษของสถานีเรา และเหตุที่สถานีเราได้ส่วนแบ่งการตลาดเพิ่มขึ้นก็เพราะทอล์คโชว์ของเธอด้วย ถ้าเธอยังอยากจะอยู่ที่สถานี เราย้ายเธอไปอยู่ฝ่ายทำแผนรายการได้ด้วยเงินเดือนเท่าเดิม พูดกันตรงๆ นะ คำสั่งนี้ลงมาแล้ว ฉันว่าเธอไม่มีโอกาสจะได้เป็นพิธีกรอีกแล้วล่ะ"

เรื่องเกิดขึ้นแล้ว ไม่มีทางหลีกเลี่ยง จางเย่เริ่มสงบใจได้มากขึ้น เขาหัวเราะน้อยๆ กล่าวว่า "รองประธานเฝิงครับ ขอบคุณมากที่เมตตา แต่ผมไม่อยากเป็นผู้วางแผนรายการให้คนอื่นจริงๆ ครับ อีกอย่าง ถ้าเกิด SARFT หาเรื่องผมอีก รายการคงจะได้รับผลกระทบไปด้วย ผมไม่อยากสร้างความวุ่นวายให้บริษัทอีก เพราะฉะนั้น ผมขอลาออกครับ"

เฝิงกุ้ยฉินลำบากใจมาก เธอไม่อยากปล่อยเขาไป "เรื่องลาออกน่ะไม่จำเป็นหรอก เราแค่ย้ายตำแหน่งเธอก็พอ เปลี่ยนเป็นเข้ามาทำเบื้องหลังดูก่อนไหม? มีงานเปิดให้เธออยู่นะ"

จางเย่กลับไม่ยอมฉวยโอกาสนี้ อย่างไรก็ไม่ได้ขาดเงินเล็กๆ น้อยๆ อะไร "รองประธานเฝิง เอาอย่างนี้แล้วกันครับ เรื่องจดหมายลาออกผมกลับไปจะส่งให้คุณ ส่วนเอกสารอื่นๆ ทางคุณก็จัดการไว้ให้ผมเซ็นไปเลยครับ"

เฝิงกุ้ยฉินได้แต่ถอนใจลึกยาว "คราวนี้เป็นภัยที่ไม่คาดคิดจริงๆ พูดกันตรงๆ นะ ทางบริษัทไม่เป็นธรรมกับเธอเลย!"

"ไม่เป็นไรครับ ผมเข้าใจดี"

"ไม่น่าเป็นคนเก่งมีความสามารถอย่างเธอเลยนะจางเย่ เฮ้อ!"

"ขอบคุณที่ช่วยดูแลผมมาตลอดนะครับรองประธานเฝิง"

"คำพูดนี้ต้องเป็นทางเราพูดกับเธอต่างหาก จางน้อย ดูแลตัวเองด้วยนะ"

จากนั้น เป็นคนจากสถานีโทรทัศน์นครหลวงที่จางเย่ไม่รู้จักโทรมาหาเขาเพื่อบอกกับจางเย่ว่า ‘จางเย่พิเคราะห์สามก๊ก’ และรายการนิทานเด็กในสถานีวิทยุนครหลวงที่มีตารางการถ่ายทอดซ้ำถูกสั่งระงับในทันที เขาไม่ได้พูดอะไรมากเพราะไม่ได้เป็นคนของสถานีแล้ว เขาไม่ได้ติดสัญญาอะไรกับทางนั้น ดังนั้นนี่จึงเป็นการแจ้งเพื่อทราบเท่านั้น

หลังวางสายเหล่านี้ จางเย่เริ่มรู้สึกเครียดขึ้นมาบ้าง ถึงเขาจบจากสาขาวิทยุกระจายเสียงและวิทยุโทรทัศน์ ก็ยังได้เข้าไปวุ่นวายในวงการกวีและครูบาอาจารย์ด้วย ไหนจะได้เป็นพิธีกรอีก แต่กลายเป็นว่าคราวนี้ เขาเสียงานในฐานะพิธีกร รวมถึงรายการทั้งหมดก็โดนพัก ทำให้เขารู้สึกเหมือนส่วนหนึ่งในตัวเขาได้ตายไป รู้สึกถึงความเคว้งคว้างว่างเปล่า ตลอดเวลาที่ผ่านมา เขาเพียงอยากเป็นคนดังระดับโลก อยากอยู่ท่ามกลางแสงไฟบนเวทีที่ยิ่งใหญ่ที่สุดในโลก ดังนั้นจึงให้ความสำคัญกับชื่อเสียงมาก ซึ่งเป็นแรงผลักดันที่ทำให้เขาพยายามปีนป่ายมาจนถึงตรงนี้! แต่เวลานี้..เมื่อเขาต้องสูญเสียทุกอย่าง จางเย่พลันฉุกคิดได้ว่าเขาไม่เพียงต้องการชื่อเสียงเท่านั้น ทั้งยังต้องยอมรับด้วยความประหลาดใจว่าเขาชอบสิ่งที่เขาทำจริงๆ แม้จะจบลงด้วยผลลัพธ์ที่ไม่น่าสบอารมณ์หรือไม่อาจคว้าชื่อเสียงไว้ได้ เขาก็ยังคงอยากทำสิ่งที่ทำอยู่ตอนนี้อยู่ดี!

ยืนบนเวที!

โลดแล่นบนเวที!

ตายบนเวที!

ทว่าตอนนี้ความคาดหวังเล็กๆ นี้ได้กลายเป็นเพียงฝันเฟื่องไป แม้แต่โอกาสจะยืนบนเวทีก็ยังไม่มี!

หัวใจคล้ายเถ้ามอด --- นี่คือความรู้สึกเขาในเวลานี้

จากนั้นไม่นานมีโทรศัพท์เรื่องงานโทรมาอีกสามสาย และจางเย่ไม่อยู่ในอารมณ์ที่จะตอบอะไรทั้งนั้น

สายแรกเป็นสายจากมหาวิทยาลัยปักกิ่ง บอกกับเขาว่า คลิปการเลคเชอร์เรื่อง ‘ความฝันในหอแดง’ ทั้งหมดถูกเบื้องบนสั่งให้ลบออกแล้ว

จางเย่ไม่รู้สึกรู้สาอะไรแล้ว เพียงอ้าปากถามคำหนึ่ง "งั้นเดือนหน้าตอนที่มหาวิทยาลัยเปิดเทอม ผมยังต้องไปสอนไหม? ยังมีตำแหน่งอาจารย์ในมหาวิทยาลัยไหม?"

คำตอบของอีกฝ่ายกลับไม่ได้ช่วยอะไรขึ้นมา "..เอ่อ เรื่องนี้ผมก็ไม่ทราบครับ ผมรับผิดชอบแค่ฝั่งเว็บไซต์ คุณลองติดต่อหัวหน้าภาควิชาภาษาจีนฉางดูนะครับ"

จางเย่เพียงพยักหน้า ไม่ได้ไปติดต่อฉางข่ายเกอ ทั้งไม่ได้ติดต่อกับอู๋เจ๋อชิงที่มีความสัมพันธ์กับเขาไม่เลว เขาไม่ต้องการรบกวนใคร อีกฝ่ายไม่อยากได้ตัวเขาแล้วก็ช่างเถอะ เรื่องมาถึงขั้นนี้แล้ว จะเป็นอย่างไรจางเย่ก็ต้องยอมรับให้ได้!

สายต่อมาเป็นสายจากสำนักพิมพ์การศึกษาซึ่งทำการตีพิมพ์ ‘คนขุดสุสาน’ กับนิทานเด็กอีกหลายเรื่องของเขา

อีกฝ่าย "อาจารย์จางเย่หรือเปล่าครับ?"

จางเย่ "ใช่ครับ"

ฟังจากนั้นเสียง อีกฝ่ายเป็นชายหนุ่มคนหนึ่งกล่าวว่า "สวัสดีครับ ผมโทรมาจากฝ่ายกฎหมายของสำนักพิมพ์เพื่อการศึกษาประจำนครหลวง เรื่อง ‘คนขุดสุสาน’ ‘สโนว์ไวท์กับคนแคระทั้งเจ็ด’ ‘พ่อมดแห่งออซ’ รวมถึงนิยายและนิทานเรื่องอื่นๆ ถูกส่งกลับมาทางสำนักพิมพ์โดยร้านหนังสือต่างๆ ซึ่งตามสัญญาระหว่างคุณกับทางสำนักพิมพ์แล้ว คุณเป็นฝ่ายละเมิดสัญญา เนื่องจากเหตุผลส่วนตัวของทางฝ่ายคุณ ทำให้ทางสำนักพิมพ์เราได้รับความเสียหายอย่างหนัก ทางสำนักพิมพ์จึงทำการยกเลิกสัญญาและขอทำการเรียกร้องค่าเสียหาย ผมโทรมาแจ้งให้คุณทราบล่วงหน้า เรื่องหลังจากนี้จะมีทนายไปติดต่อคุณอีกครั้งนะครับ"

จางเย่หรี่ตา "ค่าชดใช้เท่าไร?"

เสียงของชายหนุ่มกล่าวอย่างสงบนิ่ง "สำหรับฉบับภาษาจีนแผ่นดินใหญ่ซึ่งได้รับแจ้งยอดความเสียหายแล้ว ทางเราขอเรียกร้องค่าละเมิดสัญญาเป็นเงินสามล้านห้าแสนหยวน ผมไม่ได้รับผิดชอบเรื่องนี้ ทางฝ่ายกฎหมายเราจะเป็นผู้ดำเนินต่อไป หากเรื่องนี้ไม่สามารถคลี่คลายลงได้ อย่างนั้นคิดว่าคงต้องเข้าสู่กระบวนการทางกฎหมายต่อไปครับ"

จางเย่กลับสงบนิ่งยิ่งกว่าอีกฝ่าย "พวกคุณไม่ต้องไปหาทนายไม่ต้องไปยื่นฟ้องหรอก สามล้านห้าใช่ไหม? ได้ คุณจัดการส่งเอกสารมา ผมจะได้รีบส่งเงินกลับไปให้"





*-*-*-*-*-*-*-*-*-*-*-*-*-*-*-*-*-*




[Go To Next Chapter]( ./62.md)