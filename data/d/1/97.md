##บทที่ 96 : จอมตอกหน้า!
ยามเย็น

พระอาทิตย์กำลังตกย้อมท้องฟ้าให้กลายเป็นสีแดงฉาน

จางเย่กลับไปยังห้องเช่าของตน หลังออกจากลิฟต์ชายหนุ่มไม่ได้เดินกลับไปที่บ้าน แต่เดินตามกลิ่นหอมหวลที่ลอยมาจากบ้านของคุณน้าเจ้าของห้อง เมื่อเปิดประตูก็ได้ยินเสียงฉ่าของน้ำมันดังมาจากทางห้องครัว พอกวาดสายตาไปจึงเห็นเด็กแสบเหราเฉินเฉินอยู่ในห้องนั่งเล่นกำลังทำการบ้านของเธออยู่

“เฉินเฉิน ยุ่งอยู่เหรอ?” จางเย่ยิ้มทักทายขณะเดินเข้าไปในบ้าน

เฉินเฉินพลันตะโกนไปทางห้องครัว “ป้าคะ! จางเย่มาปล้นอาหารเราอีกแล้ว!”

จางเย่แทบจะลงไปดิ้นบนพื้น “เจ้าเด็กอาภัพคนนี้นี่ ฉันดูแลเธอเสียเปล่าจริงๆ เลย”

เฉินเฉินส่งยิ้มที่เป็นเอกลักษณ์ให้ “หึหึ” แล้วก้มหน้าทำการบ้านของเธอต่อ

เหราอ้ายหมิ่นที่อยู่ด้านในได้ยินเสียงเมื่อกี้ เธอเปิดประตูห้องครัวจ้องมองจางเย่อย่างไม่ต้อนรับนัก “มาตรงเวลาเผง นี่นายเกิดปีจอหรือไง? ดมกลิ่นตามมาถึงนี่ได้เชียวนะ”

จางเย่ไม่ได้โกรธอะไรเพราะเคยชินกับปากร้ายๆ ของเธออยู่แล้ว “ผมทำงานหนักตั้งเยอะเพื่อเฉินเฉิน แล้วคุณก็บอกไว้ครั้งที่แล้วด้วยว่า อาหารผมในช่วงนี้คุณจะจัดการให้เองนะ”

“นายนี่รู้จักแต่กินจริงๆ ชาติที่แล้วอดอยากหรือไง?” ปากของเหราอ้ายหมิ่นร้ายก็จริง แต่หัวใจเธอกลับอ่อนนัก “รอเดี๋ยวละกัน ฉันจะไปทำเพิ่มให้อีกสองจาน!”

“ขอบคุณครับคุณน้าเจ้าของห้อง!”

“คอยดูเฉินเฉินทำการบ้านด้วยนะ!”

หลักจากเด็กแสบตัวน้อยทำการบ้านของเธอเสร็จแล้ว อาหารจึงจัดวางบนโต๊ะเสร็จสรรพ

เหราอ้ายหมิ่นโยนตะเกียบคู่หนึ่งให้จางเย่ “นายดูมีความสุขจังนะวันนี้! เจอเงินตกหรือไง? เอ๋ เดี๋ยวก่อน มาให้ฉันดูใกล้ๆ หน่อย ทำไมนายถึงตัวสูงขึ้นล่ะ?”

จางเย่ยิ้ม “เห็นจนได้สินะครับ ผมใส่รองเท้าเสริมส้นน่ะ”

“อ๋อ ฉันก็ว่าอยู่แล้วเชียว เอาล่ะ กินข้าวกันเถอะ!” เหราอ้ายหมิ่นนั่งลงและยื่นชามข้าวพร้อมตะเกียบคู่ให้กับเฉินเฉิน

ความจริงแล้วจางเย่ไม่ได้ใส่รองเท้าเสริมส้นอะไรทั้งนั้น เขาใส่รองเท้าคู่ปกติของเขา เพียงแต่เพราะไม่รู้ว่าจะอธิบายอย่างไร จึงตอบแบบนั้นเพื่อตัดปัญหาไป อย่างไรเสียเขาก็สูงขึ้นมาในชั่วพริบตานี่นา ไม่มีใครเชื่อหรอกหากเขาจะไม่หาข้ออ้างอะไรมาบอก ด้วยเหตุนี้การใช้รองเท้าเสริมส้นมาเป็นข้ออ้างเพื่อปิดบังจึงสมเหตุสมผลมากที่สุด รอจนผู้คนเริ่มเคยชินเมื่อไร ถึงตอนนั้นก็คงไม่มีปัญหาอะไรแล้ว 
ทว่าหากจะพูดไป ไอ้การที่คนจะสูงขึ้นข้ามคืนถึง 5 ซม. นี่ก็ไม่ใช่เรื่องใหม่อะไรนะ อย่างน้อยในโลกของจางเย่เอง ชายหนุ่มก็เคยได้ยินเรื่องประหลาดอะไรทำนองนี้อยู่บ่อยๆ เช่นตื่นขึ้นมาแล้วพบว่าสูงกว่าเดิมไป 6 ซม. หรือว่าเรื่องที่คนในครอบครัวได้ยินเสียงกระดูกลั่นขณะกำลังหลับอยู่ ตอนที่จางเย่ได้ยินเรื่องพวกนี้เขาก็รู้สึกกังขาเช่นกัน แต่เรื่องที่คนสูงขึ้นในชั่วข้ามคืนเป็นเรื่องจริง มีตัวอย่างเกินกว่าสิบกรณีเสียด้วย ถึงแม้จะไม่รู้สาเหตุก็ตามที ดังนั้นจางเย่จึงไม่ได้รู้สึกกดดันอะไร หากคนอื่นถามมา เขาก็เตรียมข้ออ้างไว้เรียบร้อยแล้ว

“คุณน้าสาวเจ้าของห้อง ผมมีอะไรจะบอก” จางเย่บอกข่าวดีออกไป “เมื่อกี้นี้ ผมได้งานที่สถานีโทรทัศน์นครหลวงแล้วนะ ผมจะได้รับตำแหน่งไม่พิธีกรก็แขกรับเชิญเนี่ยแหละ หลังจากวันชาติผ่านไป”

เหราอ้ายหมิ่นกล่าว “โห นายนี่เก่งเรื่องการสร้างปาฏิหาริย์จริงๆ นะ ขนาดเรื่องแบบนี้ก็เกิดขึ้นได้ด้วย?”

จางเย่กลอกตา “ผมใช้ความสามารถของผมเองนะ! ความสามารถสุดจะไร้เทียมทาน!”

“เลิกโม้ได้แล้ว” เหราอ้ายหมิ่นหัวเราะ “ฉางเอ๋อ*หมายเลขสี่ที่เพิ่งจะส่งออกไปนอกโลก โดนสอยตกลงมาจากความโอ้อวดของนายแล้ว!”

เฉินเฉินกลืนผักชีเข้าปากแล้วหัวเราะ “...หึหึ”

จางเย่เบ้ปาก “เลิกซ้ำผมได้แล้วน่า ถ้าผมมีชื่อเสียงเมื่อไรเดี๋ยวคุณก็จะรู้เอง!” หลังกินเสร็จจางเย่รู้สึกท้องป่องจนขี้เกียจเดินกลับไปบ้านของตน “ผมขอยืมใช้คอมฯ หน่อยนะครับ”

“กลับบ้านแล้วก็ไปใช้ของนายซะ!” เหราอ้ายหมิ่นพูดอย่างไม่สนใจ

“ผมแทบจะขยับไม่ได้แล้วเนี่ย อิ่มจนอืดเลยตอนนี้” จางเย่เพิกเฉย

เหราอ้ายหมิ่นทำเสียงจิ๊จ๊ะ “อยู่ข้างบนนู่น จัดการเองก็แล้วกัน” พูดจบเธอก็เดินไปล้างจาน

จางเย่เดินกุมท้องขึ้นบันไดไปที่ห้องนอนของคุณน้าเจ้าของห้องอย่างยากลำบาก ทันทีที่เขาเปิดประตูห้อง ชายหนุ่มถึงกับผงะเล็กน้อย ชุดชั้นในและเสื้อผ้าที่กองไปทั่วช่างเด่นเตะตาเขาเหลือเกิน บนเตียงมีเสื้อผ้าของพี่สาวเหราวางกองไว้อยู่กว่า 20-30 ชุด เห็นแล้วไม่ต้องสงสัยเลยว่าเมื่อตอนบ่ายเหราอ้ายหมิ่นคงจะจัดตู้เสื้อผ้าของเธอ เก็บชุดสำหรับหน้าร้อนออกและดึงชุดสำหรับฤดูไม้ใบร่วงและฤดูหนาวออกมาซัก แต่ทำไม่ทันเสร็จก็ต้องลงไปทำกับข้าวเสียก่อน ทิ้งกองเสื้อผ้าไว้เกลื่อนกลาดตั้งแต่บนเตียงยาวไปจนถึงระเบียงเลยทีเดียว นี่ทำให้หัวใจของจางเย่เต้นตุบตับไม่หยุด!

ชุดเดรสลายดอกไม้

ชุดชั้นในแบบแนบเนื้อ

ถุงน่องสีดำที่มีลวดลาย

แถมยังมีกระทั่งชั้นในสีขาวที่เพิ่งถูกถอดออกด้วย

จางเย่หันขวับไปมองด้านหลังเพื่อดูว่ามีใครไหมก่อนจะปิดประตู เขาอดไม่ได้ที่จะหยิบชุดชั้นในของเหราอ้ายหมิ่นขึ้นมาสำรวจดูก่อนจะโยนกลับไปที่เดิม พี่สาวเหราคนนี้ถึงจะเป็นคนจริงจังมาก แต่เธอก็ประมาทมากไม่แพ้กัน ช่างมันเถอะ ไปเล่นคอมพิวเตอร์ก่อนดีกว่า ความจริงแล้วจางเย่เคยชินกับนิสัยไม่ระมัดระวังของเหราอ้ายหมิ่นพอๆ กับที่เคยชินกับปากอสรพิษของเธอนั่นแหละ หญิงสาวเป็นแบบนี้เสมอมา ไม่เคยสนใจกับความแตกต่างของเพศเลยแม้แต่น้อย ถึงเธอจะเป็นพี่สาวที่ไม่เป็นระเบียบเท่าไร แต่ก็ช่างทำอาหารได้เอร็ดอร่อยและเอาใจใส่คนอื่นเหลือเกิน

คนเรานี่ก็แปลกจริงๆ นะ

มีคนที่นิสัยขัดแย้งกันเองในเวลาเดียวกันแบบนี้ด้วย 

เมื่อเปิดคอมพิวเตอร์เสร็จจางเย่ก็เข้าสู่โลกออนไลน์ทันที เขาตั้งใจจะเริ่มจากการเช็กข่าวสารบ้านเมืองในช่วงนี้และข่าวบันเทิงต่างๆ แต่กลับล็อกอินเข้าเวยป๋อก่อนด้วยความเคยชิน ชายหนุ่มพบว่ากลอนของเขาถูกโพสต์บนโลกออนไลน์เสียแล้ว!

“ฉันขอโพสต์กลอนหน่อยนะ วันนี้บังเอิญได้ยินเพื่อนที่สถานีโทรทัศน์พูดถึง ผู้แต่งตัวจริงน่าจะเป็นจางเย่นี่แหละ”

“มันชื่อว่า ‘นี่ก็คือทุกสิ่ง’ ”

“ไม่ใช่ทุกต้นไม้จะหักโค่นเพราะพายุ”

“ไม่ใช่ทุกเมล็ดจะไร้ผืนดินให้หยั่งราก”

เขาสรุปปิดท้ายไว้ว่า : “หลังจากที่ได้ยินฉันก็ตื่นเต้นมาก เลยต้องเอามาแชร์ให้ทุกคนได้ดูเหมือนกัน!”

จางเย่ดูที่ข้อความด้านล่าง มียอดวิวมากกว่าหนึ่งพันครั้งแล้ว แถมยังมีคอมเมนต์จำนวนนับไม่ถ้วนอีกด้วย!

“กลอนใหม่ของอาจารย์จางเหรอ?”

“อ้าวฉิบ* ฉันจำได้ว่ามันมีกลอนที่ชื่อ ‘ทุกสิ่ง’ ด้วยใช่มั้ย?”

“ใช่แล้ว กลอน ‘ทุกสิ่ง’ นั่นหวังสุ่ยซินเป็นคนเขียน เคยอยู่ในหนังสือเรียนด้วยนะ กลอนบทนี้ของจางเย่ตั้งใจเขียนโต้ ‘ทุกสิ่ง’ ชัดๆ เลยนี่หว่า! มันหักล้างทุกอย่างในนั้นไว้หมดเลย!”

“ฮ่าๆ กลอนนี่โคตรแจ่ม!”

“สมกับเป็นผลงานของปรมาจารย์การตอกหน้าอย่างจางเย่จริงๆ ไม่เคยทำให้ผิดหวัง!”

“ว้าว ทุกคนมาดูนี่เร็วเข้า อาจารย์จางจอมตอกหน้ามีผลงานใหม่ออกมาแล้ว!”

“อย่าว่างั้นงี้เลย นี่มันตอกหน้ากันชัดๆ ทุกประโยคขัดแย้งกับกลอน ‘ทุกสิ่ง’ ตรงๆ เลย! ตอนนี้อาจารย์หวังสุ่ยซินคงกำลังร้องไห้อยู่แน่ๆ! ดันมาเจอกับจอมตอกหน้าแบบนี้!”

“แต่ว่า ‘นี่ก็คือทุกสิ่ง’ นี่มันเหมาะจะเป็นสื่อการสอนวิชาภาษาจีนมากกว่า ‘ทุกสิ่ง’ อีกนะ เฮ้อ ฉันสงสารจางเย่จริงๆ ทั้งที่เป็นนักกวีฝีมือดี แต่กลับไม่ได้เข้าสมาคมนักเขียน? ไม่มีตำแหน่งทางการอะไรสักอย่างในวงการงานเขียนเลยได้ไง?”

“@สมาคมนักเขียนนครหลวง”

“ก็ใครใช้ให้อาจารย์จางเย่เหยียบพวกสมาคมนักเขียนขนาดนั้นกันล่ะ!?”

“ขอสนับสนุนให้อาจารย์จางเข้าร่วมสมาคมนักเขียนด้วย มิฉะนั้นฟ้าดินจะไม่ยอมยกโทษให้แน่!”

“จริงด้วย นี่มันแปลกมากเลย สมาคมนักเขียนนครหลวงตอบอะไรหน่อยได้ไหม? ทำไมอาจารย์จางถึงยังไม่ถูกเชิญเข้าร่วมสมาคมอีกล่ะ? หรือถือว่ามีความรู้เลยดูถูกคนอื่นหรือไง?” 

“ขอเชิญสมาคมนักเขียนนครหลวงมาตอบด้วย!” 

“อาจารย์จางน่ะเก่งกาจขนาดนี้! เขาต้องได้เข้าสมาคมนักเขียนสิ!” 

ทุกคนต่างเป็นน้ำหนึ่งใจเดียวกัน ผลงานของจางเย่ทยอยออกมาเรื่อยๆ แถมยิ่งมายิ่งวิเศษมากขึ้น แต่สมาคมนักเขียนนครหลวงกลับไม่มีการตอบสนองอะไรเลย ทำให้ผู้คนต่างรู้สึกผิดหวัง! 

แต่สิ่งที่ทำให้จางเย่รู้สึกติดใจมากที่สุดคือ เรื่องฉายากับคำอธิบายที่เขียนไว้ต่างหาก!

จอมตอกหน้า?

จอมตอกหน้าพี่สาวนายสิ!

ทำไมฉายาของฉันถึงดูแย่ขนาดนี้ล่ะ!?

--------------------------------------------------------
* ฉางเอ๋อเป็นชื่อยานอวกาศไร้คนขับของจีน


-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./98.md)