##บทที่ 26 : เผชิญปัญหาหนัก!
บ่ายโมง

ขณะที่จางเย่รีบเขียนร่างเนื้อหาอย่างคร่าวๆ ผู้ช่วยเสี่ยวฟางเดินมาจากด้านหลังและเรียกชายหนุ่ม

“อาจารย์จางน้อย”

“ว่ายังไงเสี่ยวฟาง?”

“หัวหน้าให้มาบอกว่าสปอนเซอร์ของรายการมาถึงแล้วนะ”

“เอ๋? เร็วขนาดนี้เลยเหรอ? ไหนพวกเขาบอกว่าช่วงบ่ายยังไงล่ะ?”

“เอ่อ นี่มันก็บ่ายแล้วนะคะ ส่วนนี่ของอาจารย์ เป็นสคริปต์โฆษณานะคะ ห้องสตูดิโอพร้อมอัดเรียบร้อย ผู้อำนวยการให้อาจารย์เข้าห้องอัดเพื่อเตรียมตัวก่อนเลยค่ะ”

ชิบห*ยแล้ว ครั้งนี้ตายแน่ๆ!

จางเย่เพิ่งจะเขียนได้แค่คำว่า ‘คนขุดสุสาน’ โดยไม่ได้มีเนื้อหาอะไรมากกว่านั้นเลย เขาได้แต่ปิดคอมพิวเตอร์และตรงไปที่ห้องอัด

มีคนเคยกล่าวไว้ คนที่รู้จักคุณดีที่สุดก็คือศัตรูของคุณนั่นเอง มันเป็นเรื่องจริง เถียนปินสังเกตเห็นพฤติกรรมที่แปลกไปของจางเย่ และเมื่อคิดไปถึงสองตอนหลังของ ‘เรื่องสยองขวัญยามค่ำคืน’ ที่เริ่มคุณภาพตกลงไปอย่างเห็นได้ชัด มีการสะดุดและคำผิดเกิดขึ้นบ่อยครั้ง แม้กระทั่งการอัดรายการที่เมื่อก่อนจางเย่จะใช้เวลาแค่หนึ่งชั่วโมงเท่านั้น เดี๋ยวนี้กลับต้องใช้เวลาชั่วโมงครึ่งถึงสองชั่วโมงเพื่ออัดรายการ เถียนปินเดาว่าจางเย่น่าจะเกิดสมองตัน จนทำให้คิดเนื้อเรื่องไม่ออก ก็ดูสภาพเขาสิ ฮ่าๆ ในที่สุดเจ้าเด็กนี่ก็มีวันนี้ ฮ่า เล่าเรื่องต่อไปไม่ได้อีกแล้วเรอะ? ฉันอยากเห็นจริงๆ ว่านายจะรอดครั้งนี้ไปได้ยังไง! เถียนปินรู้สึกอารมณ์ดีเป็นอย่างมาก เขาลุกขึ้นเดินไปที่สตูดิโอ พร้อมจะเห็นจุดจบของจางเย่อย่างที่เขาเฝ้ารอมาตลอด!

…

ห้องสตูดิโอหมายเลข 1

นี่เป็นห้องสตูดิโอที่หรูหราดูดีที่สุดในสถานี มันใหญ่กว่าห้องสตูดิโออื่นๆ ถึงสองสามเท่าตัว นี่ยังไม่นับรวมพื้นที่ฝั่งตรงข้าม ที่ยังมีพื้นที่เล็กๆ ด้านนอกสตูดิโอเอาไว้สำหรับพนักงานรับโทรศัพท์ ส่วนอีกด้านหนึ่งเป็นห้องสำหรับนั่งชมการอัดรายการ มีกระจกกั้นเสียงแบบโปร่งใสเพื่อให้มองเห็นภาพด้านในได้อย่างชัดเจน พร้อมเก้าอี้หนังอย่างดีถึง 30 ตัวลักษณะเหมือนห้องประชุมขนาดเล็ก เห็นได้ชัดว่านี่เป็นห้องที่สถานีได้เตรียมไว้รับรองเหล่าสปอนเซอร์เวลาที่มาดูการทำงาน มิฉะนั้น ห้องนี้จะเปิดใช้ก็เฉพาะเมื่อเวลามีกิจกรรมพิเศษ หรือมีคนใหญ่คนโตมาตรวจงานเท่านั้น

สมรภูมิที่ยิ่งใหญ่!

ความกดดันยิ่งมากขึ้นตามไปด้วยเช่นกัน!

จางเย่เดินเข้าไปในห้องขณะที่เจ้าหน้าที่กำลังตรวจสอบอุปกรณ์ต่างๆ และชี้แจงข้อแตกต่างของสตูดิโอนี้กับสตูดิโออื่นให้ฟัง ก่อนจะเดินออกไปจากห้องไปทิ้งให้จางเย่อยู่ในห้องเพียงคนเดียว เขารู้สึกราวกับกำลังนั่งอยู่บนเบาะหนาม ชายหนุ่มบ่นงึมงำกับตัวเอง “จะทำยังไงดีวะเนี่ย?” แถแม่*เลยดีมั้ย? ไม่ไหว มันไม่เข้าท่าหรอก คนที่จะให้สปอนเซอร์แก่เขาต้องเคยฟังรายการนี้มาก่อนแน่นอน ถ้าพูดมั่วๆ ไปมีแต่จะพังเท่านั้น แถมมันยังส่งผลต่อผู้ฟังที่ติดตามรายการนี้อีก แต่จะให้เล่าไปแล้วเรียบเรียงความคิดไปด้วยอย่างนั้นเหรอ? เขาไม่ได้มีความสามารถถึงขนาดนั้นนี่สิ ต่อให้เขารีบแต่งเรื่องต่อในตอนนี้ คุณภาพของมันก็ต้องออกมาไม่ดีอย่างแน่นอน! เมื่อความคิดต่างๆ รุมเร้าในหัว จางเย่ที่ไม่สามารถแก้ไขปัญหานี้ ก็ได้แต่หวังว่าเหล่าสปอนเซอร์จะไม่ฉีกสัญญาทิ้งก็เท่านั้น

ด้านนอก

ณ ห้องชมรายการ

“เชิญทางนี้เลยครับ” ประตูถูกเปิดเข้ามา จ้าวกั๋วโจวและรองผู้อำนวยการแผนกเดินนำกลุ่มชายหญิงห้าหกคนเข้ามา “เชิญนั่งตรงนี้เลยครับ เดี๋ยวจะให้คนนำชามาเสิร์ฟให้”

หญิงสาวคนหนึ่งกล่าวขึ้น “ผู้อำนวยการจ้าว ต้อนรับพวกเราดีเกินไปแล้วล่ะค่ะ”

สปอนเซอร์รายหนึ่งมองเข้าไปยังด้านใน “นั่นอาจารย์จางน้อยใช่ไหม?”

“ใช่แล้ว” จ้าวกั๋วโจวยิ้มตอบ “รอให้จางน้อยเริ่มอัด แล้วเราค่อยเริ่มพูดคุยถึงเรื่องข้อตกลงก็แล้วกันนะครับ”

“แน่นอน ผมเป็นแฟนพันธุ์แท้ของ ‘คนขุดสุสาน’ เลยนะ เมื่อคืนผมก็เพิ่งฟังมา รู้สึกเป็นโชคดีจริงๆ ที่ได้มาฟังสดๆ ด้วยตัวเองในวันนี้” แขกวัยกลางคนเอ่ยขึ้นมาอย่างสุภาพ

พวกเขาเลือกนั่งเก้าอี้แถวหน้าสุด แต่ละคนมาจากหัวเทียนกรุ๊ปที่บริหารโรงรับจำนำ ร้านทองรูปพรรณมือหนึ่ง รวมไปถึงโรงประมูลสินค้าหลายแห่ง จางเย่ไม่ได้รู้จักบริษัทหรือร้านค้าเหล่านี้ในโลกเก่า ที่พอจะคุ้นหูที่สุดน่าจะเป็นธุรกิจโรงรับจำนำในเครือหัวเซี่ย ดูเหมือนแม้กระทั่งโรงรับจำนำก็ถูกเปลี่ยนชื่อไปด้วยในโลกนี้ อาจจะเป็นเพราะค่าสปอนเซอร์ในครั้งนี้สูงมาก และระยะสัญญายังยาวกว่าปกติ ไม่ใช่ระยะสั้นเพียงหนึ่งอาทิตย์หรือครึ่งเดือน ดังนั้นทางบริษัทจึงใส่ใจในสัญญานี้มากเป็นพิเศษ ตัวแทนที่มาคุยเรื่องสัญญาทั้งห้าคนคนนี้ มีทั้งคนจากแผนกการตลาด ผู้บริหาร และเจ้าหน้าที่แผนกอื่น เช่นเดียวกันกับจ้าวกั๋วโจวที่มีคณะติดตามเช่นกัน เป็นหวังเสียวเหม่ยและดีเจของรายการอื่นหลายคน คนสุดท้ายที่เข้ามาคือเถียนปิน แน่นอนว่าเขามาโดยไม่ได้รับเชิญแต่อย่างใด แต่เนื่องจากไม่ได้มีข้อจำกัดเรื่องจำนวนคนที่เข้าร่วม หัวหน้าจึงไม่ได้ว่าอะไร 

หลังจากทุกสิ่งเรียบร้อยดีแล้ว จ้าวกั๋วโจวก็ชี้นิ้วให้สัญญาณกับเสี่ยวฟาง

เมื่อได้รับสัญญาณมา เสี่ยวฟางจึงส่งสัญญาณผ่านกระจกให้กับจางเย่อีกต่อหนึ่ง ก่อนจะเริ่มนับถอยหลังสิบวินาที เนื่องจากอัดรายการมาด้วยกันหลายครั้งแล้ว ทั้งสองจึงสามารถสื่อสารกันด้วยการใช้แค่สัญญาณมือเท่านั้น ก่อนหน้านี้รายการ ‘เรื่องสยองขวัญยามค่ำคืน’ จะมีหลี่ซื่อเป็นผู้ช่วยประจำ ส่วนเสี่ยวฟางจะเป็นผู้ช่วยสำหรับดีเจทุกคน แต่เพราะการมาถึงของจางเย่ทำให้รายการกลับกลายเป็นโด่งดังขึ้นมาอย่างฉับพลัน เสี่ยวฟางจึงกลายเป็นผู้ช่วยส่วนตัวเขาไปในทันที เธอได้กลายมาเป็นทีมงานของ ‘เรื่องสยองขวัญยามค่ำคืน’ ส่วนงานเก่าของเธอก่อนหน้านี้ถูกส่งให้ผู้ช่วยคนอื่นๆ รับหน้าที่ต่อไป

ณ ตอนนี้จางเย่พยายามเตรียมตัวให้พร้อมเท่าที่จะทำได้ เขาสูดลมหายใจเข้าลึกๆ ก่อนจะกดปุ่มเปิดไมโครโฟน 3, 2, 1 เริ่มการอัดรายการได้ “สวัสดีครับทุกคน ผมดีเจจางเย่ ยินดีต้อนรับเข้าสู่รายการ ‘เรื่องสยองขวัญยามค่ำคืน’ นะครับ” จางเย่เริ่มต้นรายการตามปกติแบบทุกครั้ง

เมื่อเขาเริ่มพูดผู้คนด้านนอกก็เริ่มสนทนากัน

“นี่เป็นสัญญาที่ทางเราได้เตรียมไว้ ลองดูนะครับ” จ้าวกั๋วโจวเข้าเรื่องทันที

ผู้หญิงคนหนึ่งที่ดูเหมือนเป็นหัวหน้าของกลุ่มได้กล่าว “หากผู้อำนวยการจ้าวมีธุระต้องรีบไปทำงานอื่นก่อนเชิญนะคะ ไม่ต้องห่วงทางนี้ค่ะ วันนี้พวกเรามาเพื่อศึกษา ขอฟังก่อนค่ะ”

“ได้ครับ ไม่มีปัญหา” จ้าวกั๋วโจวตอบกลับ

หญิงสาวคนนั้นถามอย่างใคร่รู้ “จริงสิ ฉันเห็น...อาจารย์จางน้อยไม่มีสคริปต์หรือคะ?”

จ้าวกั๋วโจวยิ้มเล็กน้อย “ใช่ครับ นี่เป็นความพิเศษอย่างหนึ่งของรายการนี้ จางน้อยไม่เคยใช้สคริปต์มาก่อนเลย พูดสดตลอดรายการครับ”

“ทำได้ยังไง?” หญิงสาวพูดด้วยความไม่เชื่อถือนัก

หลายคนที่มาจากธุรกิจโรงรับจำนำก็รู้สึกว่ามันออกจะกล่าวเกินจริงไปเช่นกัน

ภายในห้องสตูดิโอ จางเย่เริ่มเล่า “เจ้าอ้วนมีชิ้นส่วน...ของหยกที่เป็นมรดกสืบทอดกันมา เขาพกมันไว้กับตัวเสมอ ชิ้นส่วนของหยกชิ้นนี้เคยเป็นของ...กองทัพตะวันตกเฉียงเหนือมาก่อน...” ก่อนที่จะพูดจนจบประโยค จางเย่รู้สึกว่าเขาไม่สามารถทำมันต่อได้อีก สมองที่ต้องเรียบเรียงคำไปพร้อมกับนึกพล็อตเรื่องไปด้วย มันเกินความสามารถของเขาไปแล้ว

เอ๋? เกิดอะไรขึ้นกับจางน้อยกันวันนี้? ในที่สุดจ้าวกั๋วโจวก็สังเกตเห็นความผิดปกติของจางเย่!

เถียนปินที่คาดเดาไว้ก่อนล่วงหน้าหัวเราะเยาะในใจ จุดประสงค์ที่เขาเข้ามาดูการอัดวันนี้ก็เพื่อรอดูจางเย่ทำพลาดจนเสียหน้านั่นเอง

“เกิดอะไรขึ้นกันน่ะ?”

“เอ๋? ทำไมอยู่ดีๆ เขาถึงหยุดไปล่ะ?”

เหล่าสปอนเซอร์ที่มาดูงานต่างมองกันเองอย่างฉงน ไม่เข้าใจถึงสถานการณ์ที่เกิดขึ้น

จางเย่กลบเกลื่อนด้วยการไอเล็กน้อยก่อนจะกดปิดบันทึกการอัด “ขอโทษครับ เดี๋ยวผมขออัดส่วนนี้ใหม่ พอดีวันนี้ผมรู้สึกเจ็บคอเล็กน้อย ขอไปดื่มน้ำแป๊บนะครับ”

จ้าวกั๋วโจวมองไปยังชายหนุ่มแล้วพูดผ่านโทรศัพท์ภายใน “เมื่อคืนนอนไม่พองั้นเหรอ? อย่าห่วงเลย ไปพักก่อนสักสองสามนาทีก็ได้” เพื่อที่จะช่วยจางเย่จากสถานการณ์เฉพาะหน้าเช่นนี้ จ้าวกั๋วโจวหันไปชวนเหล่าลูกค้าคุยในเรื่องอื่นๆ ก่อน

ใบหน้าของเสี่ยวฟางเต็มไปด้วยความกังวล!

เหล่าเพื่อนร่วมงานของจางเย่ต่างก็มองด้วยความสงสัย!

มีหลายคนรู้สึกเหมือนกันว่าตั้งแต่สองวันก่อนการเล่าเรื่องของจางเย่ไม่ได้ราบรื่นเหมือนเคย คุณภาพของนิยายเริ่มลดลงและมีการสะดุดในการเล่าพล็อตเรื่อง ทุกคนต่างคิดไปในทางเดียวกัน “หรือว่าจางเย่อยู่ในช่วงขาลงแล้วงั้นเหรอ? หรือว่าพล็อตเรื่องจะตันแล้ว? แล้วทำไมมันถึงมาเกิดในช่วงนี้อย่างพอดิบพอดีกันล่ะ?” เหล่าสปอนเซอร์มาเพื่อเซ็นสัญญาวันนี้ หากเกิดข้อผิดพลาดขึ้นมา เงินสนับสนุนจากสปอนเซอร์ต้องหายไปราวกับควันเลยทีเดียว จางเย่คงต้องรับผิดชอบอย่างหนักและมันจะเป็นจุดด่างพร้อยของช่องวรรณกรรมในภายหลังอีกด้วย!

หลายคนต่างลุ้นให้ชายหนุ่มผ่านพ้นมันไปให้ได้

มีเพียงเถียนปินเท่านั้นที่คิดต่างออกไป เขาหวังว่าจางเย่จะทำพลาด หาก ‘คนขุดสุสาน’ ไม่สามารถดำเนินต่อไปได้ จางเย่ก็ไม่จำเป็นต่อรายการนี้อีกต่อไป ไม่เพียงแค่ต้องรับคำด่าจากผู้ฟังเท่านั้น กระทั่งหัวหน้าก็จะเล่นงานเขาไปด้วย ถึงแม้ว่าที่ผ่านมา ‘เรื่องสยองขวัญยามค่ำคืน’ จะมีเรตติ้งผู้ฟังที่ต่ำมาโดยตลอด แต่ไม่เคยมีการตัดเรื่องทิ้งดื้อๆ กลางทาง อย่างน้อยต้องมีการตัดจบที่ไม่น่าเกลียดเกินไปนัก ถ้าหากจางเย่ไม่สามารถแต่งเรื่องต่อได้ ไม่ว่าใครก็ไม่สามารถช่วยเขาได้แล้ว!


[Go To Next Chapter]( ./28.md)