##บทที่ 62 : ร่วมมื้อเย็นกับครอบครัว
สี่โมงเย็น

วันนี้งานเลิกเร็วกว่าปกติเนื่องจากเป็นเทศกาลไหว้พระจันทร์

จางเย่ต้องการพักเพิ่มอีกหนึ่งวันในวันพรุ่งนี้ ดังนั้นเขาจึงอัด ‘พ่อมดแห่งออซ’ ไว้ล่วงหน้าก่อนจะกลับบ้าน เมื่อเช้านี้แม่ของเขาโทรศัพท์มาเพื่อให้เขาไปที่บ้านของยายด้วย แน่นอนว่าจางเย่ทำตามแต่โดยดี ชายหนุ่มกลับห้องเช่าของตัวเองที่เจี่ยวเหมินก่อนเพื่อเปลี่ยนชุด

ขณะที่เดินอยู่บริเวณทางเดิน เขาบังเอิญพบกับเหราอ้ายหมิ่นที่เพิ่งออกมาจากลิฟต์พอดี

“ว่าไงครับ คุณน้าเจ้าของห้อง” จางเย่ทักทาย “คุณหายไปไหนมาเหรอ? ผมไม่เห็นคุณตั้งนานแน่ะ ผมเอาค่าเช่าสอดไว้ให้ใต้ประตูแล้วนะ คุณเห็นมันรึยัง?”

“ฉันเห็นแล้วล่ะ รอแป๊บนะ” เหราอ้ายหมิ่นโยนถุงขยะใส่ตรงที่ทิ้งบริเวณประตู จากนั้นจึงขึ้นลิฟต์ไปกับจางเย่ “นายเก่งดีนี่เจ้าหนู รู้สึกว่าจะมีชื่อเสียงขึ้นอีกแล้วนะ ชนะที่หนึ่งในงานชุมนุมกวีฯ มาด้วยใช่ไหม?”

จางเย่กล่าวอย่างภูมิใจ “งั้นๆ แหละครับ”

เหราอ้ายหมิ่นที่เล่นกับลูกไหมพรมในมือกล่าว “มาคิดดูแล้วที่นายได้รับคำชมจากฉันเนี่ยนะ มันเป็นเพราะว่าเจ้าคนที่งานนั่นไม่ได้รู้เรื่องอะไรเลยไงล่ะ กลอนของนายนะห่วยแตกสิ้นดี!” 

จางเย่อุทาน “หา? กลอนของผมห่วยแตกงั้นเหรอ?”

“นายแต่งมันว่าไงล่ะ? ไหนลองท่องมาอีกครั้งสิ” เหราอ้ายหมิ่นบอก

“ได้สิ ถ้างั้นช่วยวิเคราะห์มาด้วยแล้วกันว่าผมแต่งผิดไปตรงไหน ไม่ค่อยอยากจะเชื่อเท่าไรเลยนะ” จางเย่พลันรู้สึกขุ่นข้องทันที ในใจก็คิดว่า ‘ไม่น่าเชื่อว่าจะมีคนกล่าวหาว่างานที่ดีที่สุดของซูตงปอมีที่ติ? นี่มันจะไม่ไร้สาระไปหน่อยหรือไงกันวะเนี่ย? ขนาดพวกสมาคมนักเขียนยังหาที่ติไม่ได้ แต่เธอทำได้เนี่ยนะ?’ เขาส่ายหัวไปมาและกล่าวด้วยเสียงทุ้มลึก “จันทร์กระจ่างจะปรากฏยามใด...” 

“นี่ไม่เรียกว่าไร้สาระหรือไงกัน!? เมื่อไรงั้นเหรอ? ก็ 15 ค่ำเดือน 8 ยังไงล่ะ!” เหราอ้ายหมิ่นตอบกลับเสียงดัง

จางเย่มึนงงจนพูดไม่ออก แต่ยังพยายามท่องต่อ “ยกจอกเมรัยขึ้นถามฟ้า...”

เหราอ้ายหมิ่นพูดขัดขึ้นมา “นายจะถามฟ้าไปทำไมเล่า? ไม่ต้องถาม ถามฉันนี่สิ ฉันบอกนายแล้วด้วยว่า 15 ค่ำเดือน 8!”

จางเย่รู้สึกราวกับสมองตีบตันไปหมด “...คืนนี้ ณ สวรรค์เบื้องบน ข้าฉงนจักเป็นปีกาลใด?”

เหราอ้ายหมิ่นสกัดซ้ำอีกรอบ “ฉันก็บอกนายไปแล้วไม่ใช่หรือไง วันนี้คือ 15 ค่ำ เดือน 8! ปีค.ศ. 2014! อะไรกันน่ะ หรือว่าที่บ้านนายไม่มีปฏิทิน?”

จางเย่ “....%$#@@#@)!&&”

เหราอ้ายหมิ่นสำแดงฤทธิ์ปากอสรพิษเธออีกครา นี่เป็นครั้งแรกที่จางเย่ได้พบกับคำวิจารณ์อะไรเช่นนี้ ชายหนุ่มได้แต่งงเป็นไก่ตาแตกจริงๆ !

พี่สาวเธอสิ!

นี่เจ๊เข้าใจว่า ‘ลำนำทำนองวารี’ เป็นอะไรที่มาจากรายการเด็กอย่าง ‘แสนคำถาม มาตอบคำถามกันเถอะ’ งั้นเรอะ!?

จางเย่รู้แล้วว่าเขาไม่สามารถสื่อสารกับคุณน้าเจ้าของห้องเช่าผู้ไม่ได้มีความรู้อะไรในด้านงานประพันธ์ได้ ชายหนุ่มจึงรีบกลับห้องของเขาเพื่อไปเปลี่ยนเสื้อผ้าแทน ถ้าขืนมัวแต่ต่อล้อต่อเถียงกับคุณน้าเจ้าของห้องต่อไป จางเย่เชื่อว่าผลลัพธ์คงออกมาได้แค่สองแบบเท่านั้น หนึ่งคือเขาถูกจิกกัดจนขาดใจตาย สองซูตงปอถูกจิกกัดจนฟื้นขึ้นมา! อย่างไรก็ตามหลังจากครุ่นคิดอยู่สักพัก จางเย่ได้แต่หวังว่าในบรรดาแฟนคลับของเขาจะมีคนแบบหญิงสาวบ้าง หากราชินีอสรพิษอย่างเหราอ้ายหมิ่นเข้าร่วมกับกองทัพเกรียนละก็ พลังทำลายล้างของเธอจะต้องเด็ดขาดไร้ซึ่งผู้ต่อกรเป็นแน่ คุณน้าเจ้าของห้องเพียงคนเดียวก็สามารถต่อสู้กับคนนับพันได้แล้ว สงครามฝีปากในอินเทอร์เน็ตนี่แหละจะเป็นสังเวียนให้เธอสำแดงฤทธิ์ออกมาได้ดีที่สุด ใช่แล้ว พอคิดมาถึงตรงนี้ คุณน้าเจ้าของห้องถือว่าเกิดมาพร้อมกับพรสวรรค์ที่หาได้ยากจริงๆ นั่นแหละ!
...

ยามเย็นห้าโมงครึ่ง

ท้องฟ้าเต็มไปด้วยเมฆครึ้ม ดูท่าฝนจวนเจียนจะตกแล้ว

จางเย่มาถึงเขตลิ่วหลี่เฉียวที่เป็นบ้านของยายเขา มันเป็นบ้านหลังเล็กๆ เก่าๆ สิ่งที่เปลี่ยนไปเล็กน้อยจากภาพความทรงจำในอดีตก็คือเขตนี้ถูกทาสีใหม่ บ้านหลายหลังดูใหม่มากขึ้น เห็นได้อย่างชัดเจนเลยว่าบ้านเหล่านี้ถูกเปลี่ยนไปด้วยแหวนเกมนั่นเอง ราวกับเป็นทฤษฎีผีเสื้อขยับปีก มีสิ่งเล็กสิ่งน้อยถูกเปลี่ยนแปลงไปมากมายในโลกใบนี้ อืม มันก็น่าสงสัยเช่นกันว่าจะมีอะไรเปลี่ยนแปลงบ้างเกี่ยวกับเหล่าญาติๆ ของเขาด้วยหรือเปล่า นี่เป็นหนึ่งในเหตุผลที่ทำให้จางเย่ไม่กล้ามาที่นี่ทันทีที่เขาได้งาน ถ้าพูดกันอย่างจริงจังแล้ว นี่ไม่ใช่โลกที่เขาคุ้นเคยอีกต่อไป ดังนั้นเขาจึงกลัวว่าหากตนทำอะไรแปลกๆ ไป จะเป็นการเปิดเผยความลับออกมา

ด้านบน

ประตูชั้นนอกถูกเปิดคาไว้ แต่ประตูกันขโมยชั้นในปิดแน่นหนาดี เสียงหัวเราะและพูดคุยของลูกพี่ลูกน้องดังแว่วมาจากด้านใน

จางเย่เปิดประตูกันขโมยก่อนจะเดินเข้าไป ภาพแรกที่เขาเห็นคือแม่ของเขาและน้าสะใภ้สามกำลังทำกับข้าวอยู่ในครัว “แม่ น้าสะใภ้สาม”

แม่เขาส่งยิ้มให้ “ว่าไงลูก มาถึงแล้วเหรอ?”

น้าสะใภ้สามยิ้มให้เขาเช่นกัน “เฮ้ ดูสิซูเปอร์สตาร์ของเราอยู่ที่นี่แล้ว”

“หมายความว่ายังไงกันครับที่ว่าซูเปอร์สตาร์เนี่ย? ผมเป็นแค่ดีเจวิทยุเอง อย่าล้อกันเล่นสิ” จางเย่กล่าวอย่างถ่อมตนก่อนหันไปมองทางโซฟา “น้าใหญ่ น้าสะใภ้ใหญ่ น้ารอง น้าสาม” เขาทักทายทีละคน “ทุกคนมาอยู่นี่กันหมดเลยเหรอ? สุขสันต์วันไหว้พระจันทร์นะครับ!” มีเพียงน้าสะใภ้รองเท่านั้นที่ไม่ได้มา ไม่รู้เหมือนกันว่าเพราะอะไร

“ว่าไงเย่น้อย”

“ไม่ได้เจอกันนานเลยนะ”

“มานี่สิ ทักทายตากับยายหน่อยเร็ว”

จางเย่ตอบรับ “ได้เลยครับ” ก่อนเดินเข้าไปในบ้านหลังเล็ก ประตูอีกฝั่งหนึ่งถูกปิดไว้เพราะยายของเขาไม่ชอบกลิ่นบุหรี่ที่เหล่าน้าๆ ของเขากำลังสูบอยู่นัก ชายหนุ่มเปิดประตูเข้าไปแล้วยื่นอาหารเสริมบำรุงสุขภาพที่เขาซื้อมาจากตลาดให้กับตาและยาย “คุณตา คุณยาย สุขสันต์วันไหว้พระจันทร์นะครับ ทั้งสองคนเป็นยังไงบ้างครับนี่?”

ยายจางเย่รักใคร่และเอ็นดูชายหนุ่มเป็นที่สุด ทันทีที่เธอเห็นเขาเดินเข้ามาก็รีบร้องเรียกให้ชายหนุ่มนั่งลง “ยายสบายดี สุขภาพก็แข็งแรงเหมือนเดิม นี่ยายคิดถึงหลานมากเลยนะ ทำไมไม่มาเยี่ยมกันบ้างตั้งเดือนหนึ่งแน่ะ?”

ตาของจางเย่เองก็เอ็นดูชายหนุ่มอย่างมาก ซึ่งไม่แปลกเลย แม้ว่าจางเย่จะเป็นหลานสายนอกที่ใช้แซ่ตามลูกเขย แต่เขาเป็นเด็กผู้ชายคนเดียวในบรรดาเด็กรุ่นหลานของบ้านหลังนี้ มันเป็นธรรมเนียมปกติของคนเฒ่าคนแก่ที่จะชอบเด็กผู้ชายเป็นพิเศษ “เย่น้อยคงยุ่งกับงานนั่นแหละ เขาเพิ่งเริ่มทำงานเอง คงแวะมาบ่อยๆ ไม่ได้หรอก”

ยายถามต่อ “เฮอะๆ ทำไมถึงซื้ออะไรมาเยอะแยะนักล่ะ? ดูสิเสียเงินตั้งมากมายเชียวไม่ใช่เหรอ?”

จางเย่ยิ้มกล่าว “ไม่มากมายอะไรเลยครับ ถือว่าเป็นของมาแสดงความเคารพต่อคุณตาคุณยายเอาไว้บำรุงสุขภาพนะครับ”

“ดูเย่น้อยของเราสิ หลานของเราเป็นงานเหมือนกันนะเนี่ย” ยายของจางเย่กล่าวอย่างปลาบปลื้ม

ในตอนนั้นเองมีเสียงตะโกนดังออกมาจากในบ้าน ราวกับเจ้าของเสียงเหล่านั้นมองหาความสนุกอยู่ เสียงที่ดังใสกังวาลอย่างรื่นเริง

“พี่ชายอยู่ที่นี่เอง!”

“พี่! ไหนๆ มาคุยกันหน่อยสิ!”

“ซูเปอร์สตาร์อยู่นี่แล้ว! ฉันก็อยากเห็นเหมือนกันนะ!”

น้องสาวทั้งสามกรูกันเข้ามาในห้องเล็ก

บ้านของครอบครัวฝั่งแม่เขาค่อนข้างน่าสนใจทีเดียว แม่ของจางเย่เป็นพี่สาวคนโตของบ้าน มีน้องชายสามคน ซึ่งก็คือน้าใหญ่ น้ารองและน้าสามของจางเย่ น้าทั้งสามต่างมีลูกสาวกันหมดซึ่งก็คือลูกพี่ลูกน้องของชายหนุ่มนั่นเอง

น้องสาวคนโตสุดชื่อเฉาตาน เธออายุราวยี่สิบต้นๆ อ่อนวัยกว่าจางเย่ไม่มากนัก ตอนนี้เป็นนักศึกษามหาวิทยาลัย

น้องสาวคนที่สองชื่อเฉาถง เธอเรียนอยู่ชั้นมัธยมปลาย นิสัยค่อนข้างเถรตรงเหมือนผู้ชาย เก่งมากเรื่องการสร้างเรื่องป่วนชาวบ้าน

น้องสาวคนเล็กชื่อเฉาเหมิงเหมิง คนนี้อยู่ชั้นมัธยมต้น เป็นคนที่ซนที่สุดในบรรดาทั้งหมด สามารถก่อเรื่องยุ่งได้ทั้งวันโดยไม่เกรงกลัวอะไรทั้งสิ้น

สรุปโดยรวมๆ แล้ว ทั้งสามคนต่างรับมือได้ยากทั้งหมดนั่นแหละ

เมื่อจางเย่เห็นพวกเธอเข้ามาก็ถอนหายใจ “เสี่ยวตาน เสี่ยวถง เหมิงเหมิง”

น้องสาวคนโตเป็นคนที่เงียบที่สุดในบรรดาทั้งสามเอ่ยทักทายอย่างเรียบร้อย “พี่ชาย”

แต่น้องสาวคนที่สองกับคนที่สามไม่ใช่แบบนั้น เฉาถงตบไหล่จางเย่ดังลั่น “เก่งมากพี่ชาย! หนูไม่เห็นพี่แป๊บเดียวก็กลายเป็นคนดังไปแล้วเชียวนะ!”

คุณยายถลึงตาใส่เธอ “เด็กคนนี้นี่...ทำไมถึงพูดจากับพี่ชายตัวเองแบบนี้กันนะ?”

เฉาเหมิงเหมิงเกาะแขนของจางเย่แล้วหัวเราะ “พอได้ยินที่ป้าสะใภ้ใหญ่เล่าให้ฟัง หนูก็ลองเข้าไปเช็กดูในเว็บไซต์ เห็นผลงานของพี่เยอะแยะไปหมดเลย ที่โรงเรียนก็ประชาสัมพันธ์เรื่อง ‘กระต่ายน้อยเด็กดี’ อีกด้วย นี่หนูเพิ่งจะรู้เมื่อวานนี้เองนะว่าพี่เป็นคนแต่ง สุดยอดมาก แหะๆ ตอนนี้พี่ท่าทางจะมีเงินไม่น้อยเลยล่ะสิ? พูดตรงๆ เลยนะ พวกเราแทบจะกินแกลบกันอยู่แล้ว พ่อแม่ของหนูไม่ให้เงินติดกระเป๋าสักนิด ตอนนี้พวกเราได้แต่พึ่งพี่แล้วนะ”

เงินเหรอ?

หึหึ นี่มันคำถามอะไรกันน่ะ!

พวกเธอเป็นน้องสาวของฉัน ถ้าขอมาทำไมฉันจะไม่ให้ล่ะ หืม?

แต่พอพูดเรื่องนี้แล้วรู้สึกเจ็บแปลบๆ เลย เอาเป็นว่าเปลี่ยนเรื่องก่อนก็แล้วกัน!

จางเย่แถไปเรื่องอื่นแล้วจึงคุยกับพวกเธอต่อ น้าใหญ่และน้ารองเดินเข้ามาสนทนาด้วยเช่นกัน

หลังจากพูดคุยเรื่องต่างๆ ได้สักพัก จางเย่ก็เริ่มเข้าใจสภาพแวดล้อมในปัจจุบัน บรรดาญาติของเขาไม่ได้เปลี่ยนอะไรไปมากนัก อย่างไรก็ตาม ยังคงมีความแตกต่างบางอย่างเกิดขึ้น ตัวอย่างเช่นโรงเรียนของลูกพี่ลูกน้องคนเล็กสุดไม่ใช่โรงเรียนเดิมที่เขาเคยจำได้ ลูกพี่ลูกน้องคนโตสุดก็ได้คะแนนสอบเข้ามหาวิทยาลัยมากกว่าในความทรงจำของเขาไปสิบคะแนน หรือว่าจะเป็นที่ทำงานของน้าชายใหญ่และน้าสะใภ้ใหญ่ก็เปลี่ยนไปเป็นที่อื่นซึ่งจางเย่ไม่เคยได้ยินมาก่อน สิ่งเหล่านี้อาจดูเหมือนเป็นกาารเปลี่ยนแปลงเล็กน้อยเท่านั้น เพราะถึงอย่างไรโลกทั้งใบก็ถูกเปลี่ยนแปลงไปยิ่งกว่านั้นมาก ศิลปะวัฒนธรรมหลายอย่างก็หายไป ดังนั้นมันเป็นไปไม่ได้เลยที่จะไม่ส่งผลกระทบต่อครอบครัวของเขา หลังจากเข้าใจเรื่องทุกอย่างดีแล้ว จางเย่ถึงเริ่มกล้าพูดออกมาบ้าง เพราะก่อนหน้านั้นชายหนุ่มได้แต่กลัวว่าจะหลุดปากพูดอะไรผิดๆ ออกไป

แม้กระทั่งตอนที่เวลามื้อเย็นมาถึง ทุกคนต่างยังพูดคุยกันถึงเรื่องจางเย่อยู่

“เย่น้อยเริ่มฉายแววความสำเร็จมาแล้ว”

“เย่น้อย เธอเริ่มงานคิดงานสร้างสรรค์แบบนี้ตั้งแต่เมื่อไหร่กันน่ะ? ทำไมฉันไม่เคยสังเกตมาก่อนเลย?”

“ใช่แล้ว ฉันไม่เคยเห็นความสามารถด้านนี้ของเย่น้อยมาก่อนเลยนะ ต่อให้เขาจะตรัสรู้ในด้านนี้ก็เถอะ แต่มันก็ไม่น่าจะเว่อร์ได้ถึงขนาดนี้ ฉันได้ยินมาจากพี่ใหญ่อีกว่าเย่น้อยเขียนกลอนด้วยนะ!”

น้าสามและน้าสะใภ้สามถามอย่างสงสัย แต่พวกเขาไม่ได้มีความคิดในแง่ร้ายอะไรทั้งสิ้น พวกเขาแค่ไม่เข้าใจเท่านั้น นี่เป็นเพราะนอกจากตอนสอบเข้ามหาวิทยาลัยที่จางเย่บังเอิญติดที่ดีๆ ได้แล้ว เขาไม่เคยแสดงความสามารถพิเศษอื่นใดออกมาอีกเลย เป็นเด็กที่ธรรมดาสุดๆ มาตั้งแต่วัยกระเตาะ ด้วยเหตุนี้พวกเขาจึงคิดกันไว้ตั้งแต่ก่อนที่จางเย่จะจบเสียอีกว่า อย่างมากชายหนุ่มก็คงจะได้แค่ทำงานเบื้องหลังในสถานีวิทยุ ไม่ก็บริษัทหนังสือพิมพ์และจัดการเกี่ยวกับงานเอกสารต่างๆ เท่านั้น ไม่มีใครคิดเลยว่าจางเย่จะได้ทำงานตามที่ใฝ่ฝัน แถมยังได้เป็นถึงดีเจของสถานีวิทยุนครหลวงอีกด้วย!

พ่อแม่ของจางเย่ไม่ได้พูดอะไรทั้งนั้น

อย่างไรก็ตาม แม่ของจางเย่ไม่ชอบใจนักที่จะมานั่งฟังอะไรแบบนี้ จึงเริ่มคิดที่จะออกหน้าแทนชายหนุ่ม

ทันใดนั้นน้าสะใภ้รองก็มาถึง ในมือของเธอถือถุงหมั่นโถวไว้อยู่ ดูเหมือนเพิ่งกลับมาจากการซื้ออาหาร ทันทีที่เธอเข้ามาก็เริ่มเอ่ยปากพร้อมกับดึงหนังสือพิมพ์สองม้วนที่หนีบไว้ตรงรักแร้ออกมากาง “เอ๋ เย่น้อยเลิกงานแล้วเหรอ? มาดูนี่เร็วเข้า ฉันเพิ่งซื้อหนังสือพิมพ์จากร้านเมื่อกี้เอง จางน้อยได้ลงหนังสือพิมพ์อีกแล้วนะ ช่วงบ่ายในรายการชุมนุมบทกวีอะไรสักอย่างนั่น เย่น้อยได้ซัดหน้าพวกเหล่าผู้เชี่ยวชาญของสมาคมนักเขียนประจำนครหลวงจนหงาย แล้วก็ได้ที่หนึ่งมาด้วยแหละ!”

“เอ๋?”

“มีเรื่องแบบนั้นด้วยเหรอ?”

“ไหนๆ ให้ฉันดูเร็ว”

“หนังสือพิมพ์ที่ไหนเหรอ? หรือว่าลงในแท็บลอยด์*?” 
(*แท็บลอยด์ คือ หนังสือพิมพ์ฉบับเล็ก มีเนื้อหาทั่วไป ไม่ซีเรียส)

ทุกคนต่างรู้สึกประหลาดใจ

น้าสะใภ้รองกล่าว “แท็บลอยด์อะไรกันล่ะ? นี่ข่าวค่ำนครหลวงเลยนะ อีกอันก็ปักกิ่งไทมส์ มีแต่หนังสือพิมพ์ใหญ่ๆ ทั้งนั้น แต่ละฉบับคนก็อ่านเยอะมากด้วย!”

จางเย่ชะโงกหัวไปเหลือบดู เขาเดินผ่านแผงหนังสือพิมพ์มาเมื่อกี้เช่นกัน แต่ไม่ได้ซื้ออะไรมาทั้งนั้น ชายหนุ่มไม่คิดว่าเหตุการณ์ที่เพิ่งเกิดในช่วงบ่ายจะออกข่าวเร็วขนาดนี้ เพราะโดยปกติบริษัทหนังสือพิมพ์จะจัดเตรียมต้นฉบับที่จะตีพิมพ์เอาไว้อยู่ก่อนแล้ว ดังนั้นข่าวไม่น่าจะทันเหตุการณ์อะไรขนาดนี้ แต่ใครจะรู้กันล่ะว่าบทจะไวก็ไวขนาดออกมาวันนี้เชียว ด้วยเหตุนี้จางเย่เลยไม่ได้ซื้อหนังสือพิมพ์มาแต่แรก

น้องสาวคนเล็ก เฉาเหมิงเหมิงคว้ามาดู “โห พี่ชาย นี่พี่กลายเป็นคนดังไปแล้วจริงๆ ด้วย ตอนแรกหนูก็คิดว่าพอมีชื่ออยู่บ้างในวงการเล็กๆ ซะอีก ไม่คิดเลยว่าจะมีชื่อเสียงถึงขนาดนี้จริงๆ !”

บรรดาญาติๆ ต่างส่งหนังสือพิมพ์วนกันไปดูรอบๆ ตอนนั้นเองที่ทุกคนได้รู้ว่าจางเย่ประสบความสำเร็จมากขนาดไหน

ตากับยายต่างยินดีปรีดา และกล่าวชมหลานของพวกเขาว่าเก่งมาก

ใบหน้าของแม่จางเย่เต็มไปด้วยรอยยิ้มและความภาคภูมิใจ เธอเริ่มโอ้อวดต่อทันที “นั่นเพราะพวกนายไม่รู้ไงว่าเย่น้อยสุดยอดขนาดไหน ครั้งที่แล้วเขาใช้กลอนช่วยชีวิตคนมาเชียวนะ นักศึกษาสาวที่กำลังจะฆ่าตัวตายพอได้ยินกลอนของลูกชายฉันเท่านั้นแหละ เธอถึงกับไม่อยากตายเลย แถมวันต่อมาครอบครัวเด็กสาวคนนั้นก็เอาผืนผ้าที่เขียนแสดงความขอบคุณมาให้ถึงสำนักงานด้วย ยิ่งกว่านั้นนิทานของจางเย่ก็ถูกประชาสัมพันธ์ไปทั่วเมืองหลวง ฟังดูอาจเป็นเรื่องธรรมดาแต่ในความจริงไม่ใช่แบบนั้นเลย ก่อนหน้านี้ลูกชายฉันโพสต์เรื่อง ‘กระต่ายน้อยเด็กดี’ ในงานประกวดนิทาน...กลายเป็นว่าได้สร้างความตื่นตะลึงให้กับกระทรวงศึกษาธิการไปอีก ฉันยังคิดด้วยนะว่ามันมีโอกาสจะได้ถูกตีพิมพ์ลงในหนังสือเรียนของชั้นอนุบาล แล้วต่อมานะ...”

แม่จางเย่โม้ไม่หยุดตลอดทั้งมื้ออาหารนั้น

จางเย่อดเขินไม่ได้ขณะฟังแม่ของเขาโอ้อวดอยู่ ชายหนุ่มได้แต่คิดว่า ‘ไม่รู้มาก่อนเลยนะเนี่ยว่าฉันจะโคตรเจ๋งขนาดนี้น่ะ!’

-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./64.md)