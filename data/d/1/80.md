##บทที่ 79 : จางเย่ชื่อนี้คือความอื้อฉาว!
ช่วงเช้า 

ในฮอลล์ของแกรนด์เธียร์เตอร์ 

พิธีกรของงานได้ประกาศชื่อผู้ชนะรางวัลไมโครโฟนเงินที่เหลืออยู่ ในงานยังเหลือเค้าความวุ่นวายอยู่บ้าง แต่จางเย่ออกจากงานและหลังเวทีไปแล้ว ตลอดทาง จางเย่เรียกความสนใจจากผู้คนได้เป็นจำนวนมาก นี่เป็นเพราะว่าด้านนอกฮอลล์ เจ้าหน้าที่ต่างก็ได้ยินบทกลอนของจางเย่ บางคนถึงกับเห็นตัวเขาในขณะที่ตัวเองอยู่ด้านล่างของเวที ดังนั้นภาพที่ปรากฏอยู่ตอนนี้จึงดูแปลกประหลาด 

“เอ่อ”

“เฮ้ย ดูสิ!”

“นั่นแหละจางเย่”

“เชี่*** หมอนี่เจ๋งโคตรเลยว่ะ!” 

สตาฟบางคนเอาแต่จ้องมองราวกับว่าเขาเป็นเทพอะไรสักองค์ 

บางคนที่ไม่รู้เรื่องในงาน เมื่อเห็นฝูงชนมองดูจางเย่พร้อมกับหลีกทางให้ยามที่เขาเดินผ่าน ก็คิดว่าจางเย่เป็นซูเปอร์สตาร์สักคน แต่นั่นไม่ใช่เรื่องจำเป็นนี่นา จริงไหม? เขาแค่เดินผ่านไปเอง ทำไมทุกคนถึงต้องทำท่ายืนส่งเขาอย่างเป็นทางการขนาดนี้ล่ะ? 

“นั่นใครน่ะ?” 

“นายไม่รู้เหรอ? เมื้อกี้ไม่ได้อยู่ในงานเหรอไง?”

“ไม่อะ เพิ่งออกมาเปลี่ยนกะก่อนหน้านี้เอง” 

“เฮ้ย งั้นเอ็งก็พลาดโชว์เด็ดแล้วเว้ย ไปมุดหัวเข้ามุมเสียดายเลยไป๊ ฮ่าๆๆ!” 

เมื่อเห็นปฏิกิริยาของทุกคน จางเย่ก็รู้ว่าเขาได้ก่อเรื่องที่ทำให้เกิดผลสะท้อนหนักมากในวันนี้ ไม่ใช่เขาไม่รู้ว่ากลอนแช่งด่าของตัวเองมันไม่เหมาะสม เขาตัดโอกาสตัวเองที่จะยังได้ทำงานในวงการวิทยุไปแล้ว อาจจะหมายรวมถึงวงการโทรทัศน์อีกด้วย โดยเฉพาะสถานีโทรทัศน์นครหลวงซึ่งเป็นเครือเดียวกับสถานีวิทยุนครหลวง สุนทรพจน์สาปแช่งทำให้คนอื่นเกิดภาพพจน์ไม่ดีต่อจางเย่ ถึงแม้ว่าหูเฟยจะสัญญากับเขาไว้ว่าถ้าเขาชนะรางวัลไมโครโฟนเงิน เขาจะสามารถเข้าร่วมรายการใหม่ของหูเฟยได้ แต่หลังจากกลอนบทนั้น คำเชิญนี้ก็คงเป็นอันยกเลิกไป จางเย่ชั่งน้ำหนักความคิดและรู้แก่ใจดีว่าเขาคงจะไม่ได้ร่วมงานกับสถานีโทรทัศน์นครหลวงอย่างแน่นอน 

ถึงอย่างนั้นก็เถอะ เขาแค่อยากสบถด่า!

ต่อให้มีโอกาสอีกครั้ง เขาก็ยังจะทำเหมือนเดิมอยู่ดี! 

พวกแกเป็นคนที่ฉันแช่งด่า! หน้าของพวกแกก็เป็นฉันที่ตบ! ฉันแค่ต้องการให้พวกแกโดนประณาม! แค่ต้องการกระชากหน้ากากอัปลักษณ์ของพวกคนในวงการ! เรื่องอื่นน่ะเหรอ? จางเย่ไม่แคร์เรื่องอื่นใดทั้งนั้น ชายหนุ่มแค่ต้องการรู้สึกดีก็พอ เมื่อคนอื่นทำให้เขาอึดอัด เขาย่อมไม่ปล่อยให้พวกมันอยู่สบายเหมือนกัน! 

มันก็เป็นแบบนี้แหละ! 

ก็แค่เท่านั้น! 

ตอนนี้เอง โทรศัพท์ของจางเย่ดังขึ้น หลายต่อหลายคนโทร.หาเขา ทั้งหัวหน้า เพื่อนร่วมงานและบางคนที่เขาไม่รู้จัก อาจจะเป็นพวกนักข่าวก็ได้ จางเย่ปฏิเสธไม่รับสายทั้งหมดอย่างไม่มีข้อยกเว้น เขาไม่ต้องการฟังใครทั้งนั้นในตอนนี้ อะไรที่ทำลงไปแล้วก็คือทำไปแล้ว อะไรที่ด่าได้ก็ด่าไปแล้ว ไม่มีอะไรให้แก้ตัว 

เขาเดินเอื่อยๆ ไปจนถึงร้านอาหารและเลี้ยงตัวเองหนึ่งมื้อ ที่ร้านมีโทรทัศน์อยู่เครื่องหนึ่งกำลังเปิดรายการของสถานีโทรทัศน์นครหลวง งานประกาศผลรางวัลไมโครโฟนทองกำลังจะเริ่มขึ้น เมื่อการถ่ายทอดงานประกาศผลจบลงจางเย่จึงจ่ายเงินค่าอาหาร ขึ้นรถเมล์เพื่อกลับสถานีวิทยุนครหลวง



…..



ยามบ่าย 

เพื่อนร่วมแผนกที่อยู่ในแกรนด์เธียร์เตอร์ทุกคนต่างกลับมากันหมดแล้ว พวกเขากำลังเล่าเหตุการณ์ที่เกิดขึ้นให้กับคนที่ไม่ได้ไปงานฟัง พวกเขาได้ลาแค่ครึ่งวันจึงต้องทำงานในช่วงบ่าย 

“หา?”

“ไม่จริงหรอก ใช่ไหม?” 

“พี่สาวโจว คุณล้อเล่น ใช่เปล่า?” 

“นั่นสิ จะเป็นแบบนั้นได้ยังไง? อาจารย์จางเย่ยังต้องการงานอยู่หรือเปล่าเนี่ย?” 

พูดถึงโจโฉ โจโฉก็มา เมื่อเขาก้าวเท้าเข้ามาในออฟฟิศ สายตาทุกคู่ล้วนจ้องตรงมา! 

พี่สาวโจวร้องเรียกเสียงดังว่า “จางน้อย! ทำไมถึงไม่รับโทรศัพท์ห๊ะ!”

จางเย่ยิ้มรับ “ผมไม่ได้ยินครับ มัวแต่กินข้าวกลางวันอยู่”

“เธอเจ๋งมาก!” พี่สาวโจวบอก “รู้ไหมว่าหลังจากเธอกลับไป บรรยากาศในฮอลล์ก็เปรี้ยงเลย! ที่เธอชนะรางวัลไมค์เงินครั้งนี้นี่ ต้องเรียกว่าเธอสร้างประวัติศาสตร์เลยนะ อย่างแรกก็ชื่อผิด แล้วก็ตามมาด้วย ‘น้ำนิ่ง’ เธอนี่มีเรื่องให้ประหลาดใจไม่หยุดไม่หย่อน!” 

ป้าซุนกล่าวว่า “ท่านรองฯ เจี่ยเองโกรธหนักจนถึงกับเป็นลมเลย” 

“หา?” จางเย่กะพริบตาปริบๆ “จริงเหรอ?” 

“จริงค่ะ” เสี่ยวฟางตอบรับอย่างรวดเร็ว “คอเขาพับไปกับเก้าอี้เลย ทุกคนแตกตื่นกันใหญ่ถึงกับต้องช่วยกันปฐมพยาบาล!” 

“แล้วตอนนี้เขาเป็นยังไง?” จางเย่ถาม

“ไม่เป็นไรแล้วล่ะ พวกเขาบีบนวดร่องจมูกให้จนฟื้น ฉันคิดว่าน่าจะเป็นเพราะช็อก” พี่สาวโจวตอบ 

บางทีข่าวเรื่องจางเย่กลับมาถึงแล้วคงได้แพร่ออกไป เพราะเพียงไม่นาน จ้าวกั๋วโจวก็สาวเท้ายาวๆ เข้ามา “จางน้อย มานี่เลย มาดูเรื่องยุ่งเหยิงใหญ่โตที่นายก่อไว้!” เขาดุเสียงดัง บอกหน้าตึงว่า “ตามฉันมา ผู้บริหารเรียกพบนาย ไปอธิบายให้พวกเขาฟังด้วยตัวเองซะ!” 

จางเย่ล้วงกระเป๋า ดึงจดหมายฉบับหนึ่งออกมาแล้ววางลงบนโต๊ะ “หัวหน้า นี่เป็นจดหมายลาออกของผม ผมจะไม่อธิบายอะไรกับพวกเขา และผมก็อธิบายไม่ได้ด้วย ผมจะไม่ทำงานให้พวกเขาอีกต่อไปแล้ว ให้พวกเขาหาคนที่ดีกว่ามาแทนเถอะ!” พูดจบจางเย่ก็เริ่มเก็บของบนโต๊ะทำงานตัวเอง สำหรับพนักงานที่ทำงานมานานอาจจะมีปัญหา แต่จางเย่ยังอยู่ในช่วงทดลองงาน ระเบียบการลาออกของเขานั้นง่ายดายมาก 

สีหน้าของจ้าวกั๋วโจวคล้ำไปทันที “เธอจะลาออก แค่นี้เลยเหรอ?”

“หัวหน้า พูดตามตรง ผมก็ไม่ได้อยากไป” จางเย่บอกกับผู้อำนวยการจ้าวและเพื่อนร่วมงานทุกคนอย่างจริงใจ “ที่นี่ ผมได้เรียนรู้มากมาย ผลงานของผมไม่อาจเกิดขึ้นได้ถ้าไม่ได้รับความช่วยเหลือจากพวกคุณ หัวหน้าจ้าว รวมไปถึงเพื่อนร่วมงานอย่างเสี่ยวฟาง อาจารย์เสียวเหม่ย พี่สาวโจว ป้าซุน อาจารย์เฝิง และคนอื่นๆ อีกมาก แม้ว่าผมจะเข้ามาทำงานได้แค่เดือนเศษๆ แต่ผมก็รู้สึกผูกพันกับทุกคน ใครจะอยากลาออกถ้าไม่ใช่จนหนทางจริงๆ? แต่ความจริงก็เป็นไปตามนั้น ทุกคนได้เห็นแล้ว ไม่ใช่ว่าผมต้องการจะออก แต่สถานีเป็นฝ่ายบีบให้ผมออก เหมือนอย่างที่ว่ากันว่า ‘ดอกไม้ร่วงมีความนัย สายน้ำไหลกลับไร้ใจ’ ผมคงจะไม่อยู่ต่อให้โดนดับหรอกครับ!” 

จ้าวกั๋วโจวบอกอย่างฉุนเฉียว “นายมันบ้าบิ่นเกินไป!” 

“ผมไม่ได้บ้าบิ่นครับผู้อำนวยการ ผมคิดมาอย่างละเอียดและเข้าใจทุกอย่างดีแล้ว” จางเย่หันไปหาเพื่อนร่วมงานคนอื่นๆ และโค้งคำนับ “ขอบคุณทุกคนที่ช่วยเหลือมาตลอดครับ!” 

เสี่ยวฟางตาแดง “อาจารย์จาง”

พี่สาวโจวและป้าซุนก็ทนจากกันไม่ได้ “พวกเราไม่อยากเห็นเธอไปเลยจริงๆ” 

แต่ทว่า ทุกคนไม่แปลกใจกับการลาออกของจางเย่ พวกผู้บริหารของสถานีปฏิบัติต่อจางเย่อย่างไม่เป็นธรรมและหนักข้อเกินไป ต่อให้เป็นคนอื่นก็คงคลั่งไปเหมือนกัน! 

จางเย่ยิ้ม “ไม่เป็นไรครับ เราพบกันใหม่ก็ได้ถ้ามีโอกาส”

จ้าวกั๋วโจวถอนใจ รู้ว่าจางเย่ได้ตัดสินใจเด็ดขาดแล้ว “เอาล่ะ ฉันจะทำเรื่องเอกสารให้เธอ” เขานำจางเย่เข้าไปที่ออฟฟิศของตัวเอง เมื่ออยู่กันเพียงสองคน จ้าวกั๋วโจวกล่าวว่า “ฉันเป็นคนรับเธอเข้ามาที่นี่และก็ชื่นชมเธอมาเสมอ เมื่อเรื่องมาจนถึงขั้นนี้ ฉันเองก็ผิดเช่นกัน จางน้อย เฮ้อ...เป็นฉันที่ไม่ได้ปกป้องเธอ ปล่อยให้เธอรู้สึกถูกรังแก”

จางเย่รีบบอก “อย่าพูดอย่างนั้นสิครับ คุณเป็นปั๋วเล่อ*ของผม ผมจะไม่ลืมพระคุณครั้งนี้ชั่วชีวิต ผมรู้ว่าคุณทำดีที่สุดแล้ว คุณทำอะไรไม่ได้กับคำสั่งของเบื้องบน ไม่ว่ายังไงถ้าต่อไปมีเรื่องอะไร ขอให้บอกผม ถ้าผมทำได้ จะไม่ปฏิเสธเด็ดขาด!” 

จ้าวกั๋วโจวเสนอว่า “งั้นไปเลี้ยงส่งมื้อสุดท้ายกับทุกคนกัน” 

จางเย่โบกมือ “ผมว่าอย่าดีกว่าครับ ฐานะผมตอนนี้ค่อนข้างอ่อนไหว ผมล่วงเกินผู้บริหารสถานีถึงขนาดนี้ ถ้าพวกเขารู้ว่าทุกคนเลี้ยงส่งผม อาจจะสร้างปัญหาให้กับทุกคนได้ ผมไปเองน่ะดีแล้ว” เขาคิดอย่างรอบคอบมาก สิ่งดีให้อยู่นาน สิ่งร้ายให้ไปไว


.....



บ่ายคล้อย

เอกสารลาออกก็เสร็จสมบูรณ์

จางเย่หอบของส่วนตัวไว้ขณะที่กำลังจะออกจากแผนก ช่างประจวบเหมาะ สวนกับเจี่ยเหยียนและจางเหย่ที่เพิ่งกลับมาพอดี

คู่แค้นพบหน้า ต่างตาแดงฉาน! 

เจี่ยเหยียนคงจะรู้ข่าวแล้ว “ไง จะไปแล้วเหรอ?”

“จางเย่” จางเหย่จ้องหน้าเขา “ฉันจะจำเรื่องวันนี้ไว้ จะจำไปตลอดชีวิต ถ้ามีโอกาสเจอกันเรื่องงานครั้งหน้าฉันจะเอาคืน!” 

จางเย่ยิ้ม “เอาสิ ฉันจะรอวันนั้นนะ” 

เจี่ยเหยียนพูดขึ้นว่า “นายคงไม่ได้เจอเขาหรอก คิดว่าจะมีใครกล้าจ้างคนที่กล้าประณามหัวหน้าองค์กรตัวเองต่อหน้าสาธารณชนเหรอ?”

จางเย่ไหวไหล่ “ก็ต้องรอดูกันไป”

นี่เป็นครั้งสุดท้ายแล้วที่จะได้มองดูอาคารสำนักงาน ที่ซึ่งเขาได้ทำงานเป็นแห่งแรกตั้งแต่จบมา แววตาของจางเย่เต็มไปด้วยความรู้สึกซับซ้อน หลังจากแค่นหัวเราะออกมาก็หมุนตัวเดินจากไปโดยไม่หันกลับไปมองอีก! ตอนนี้ไม่มีประโยชน์ที่จะพูดอะไรแล้ว เขาจึงไม่ได้ทิ้งคำพูดใดๆ ไว้เบื้องหลัง ทว่าในจิตใจ จางเย่ร้องบอกกับตัวเองว่า “สถานีวิทยุนครหลวง ฉันจะพิสูจน์ให้เห็นว่าการบีบให้ฉันออกเป็นพวกแกเองที่ขาดทุน! ฉันจะทำให้พวกแกต้องสำนึกเสียใจในการกระทำของตัวเองทุกครั้งที่ได้ยินชื่อฉัน จางเย่!” 

เจี่ยเหยียนและจางเหย่เดินเข้าประตูสถานีไป จางเย่ไปแล้วแต่พวกเขากลับไม่รู้สึกยินดีแม้แต่น้อย ทำไมน่ะเหรอ? ก็เพราะจางเย่ไม่ได้เจ็บปวดเสียหายเลยแม้แต่น้อย ไม่เพียงแต่ได้รับเกียรติยศและผลงานจากสถานีวิทยุ เขายังได้เพิ่มหน้าเรซูเม่จนหนาปึกและชนะรางวัลไมโครโฟนเงินอีกด้วย การลาออกพร้อมกับถ้วยรางวัลไมค์เงินในมือเท่ากับว่าเขาได้กวาดทุกอย่างที่สามารถกวาดไปได้ในฐานะผู้ประกาศหน้าใหม่แล้ว ยิ่งกว่านั้น สถานีเองกลับต้องเสียหายเพราะจางเย่ พวกเขาต้องตกเป็นฝ่ายรับจากการด่าด้วย ‘น้ำนิ่ง’ ของจางเย่ วาดภาพไว้ได้เลยว่าสถานีคงไม่ได้อยู่เป็นสุขแน่ในอนาคต พวกเขาต้องยุ่งกับการจำกัดผลกระทบจากเหตุการณ์ครั้งนี้ให้เหลือน้อยที่สุด! ไอ้จางเย่คนนี้จากไปโดยทิ้งความยุ่งเหยิงไว้อยู่เบื้องหลัง!

ใครได้กำไร?

เห็นผลกันชัดเจนอยู่แล้ว!

หวังขโมยไก่กลับเสียข้าวสาร! หวังยึดเสบียงกลับถูกไล่จิก!

ผู้อำนวยการสถานีและรองผู้อำนวยการสถานีเจี่ยต่างก็รู้สึกเจ็บปวดเหลือแสนจากการกระหน่ำของจางเย่! บางทีพวกเขาคงไม่นึกไม่ฝันว่าในโลกนี้จะมีเด็กหน้าใหม่ที่ต่อยไม่ยั้งอย่างจางเย่!

บัณฑิตห่*อะไร? ตอแหลแหกตากันชัดๆ!

นี่แม่*อันธพาลต่างหาก! 

ทุกคนได้รู้จักจางเย่อย่างลึกซึ้งถึงแก่น หลังจาก ‘น้ำนิ่ง’ ครั้งนี้ ชื่อของจางเย่ก็โด่งดังไปทั้งวงการ แต่แน่นอนว่ามันเป็นชื่อเสียงที่อื้อฉาว! ทั้งหนังสือพิมพ์ แท็บลอยด์ และสื่อออนไลน์ต่างๆ กำลังเริ่มรายงานข่าว ‘สุนทรพจน์รับรางวัล’ ในงานรางวัลไมโครโฟนเงินของจางเย่ นับจากนี้เป็นต้นไป ชื่อจางเย่คือตัวแทนความอื้อฉาวในวงการวิทยุ!
-*-*-*-*-*-*-*-*-*-*-*-*-*-*-*-*-*-*-*-*-*
* ปั๋วเล่อ คือ เทพที่ดูแลม้าบนสวรรค์หรือหมายถึงปั๋วเล่อ ผู้หยั่งรู้อาชาก็ได้ ในที่นี้จางเย่เปรียบผู้อำนวยการจ้าวว่าเป็นผู้ที่เห็นว่าเขาเป็นม้าดี จึงให้โอกาสรับเขามาทำงานด้วย


[Go To Next Chapter]( ./81.md)