##บทที่ 89 : ช่วยเหลืออดีตเพื่อนร่วมงาน!
กลางวัน 

พ้นเที่ยงมาไม่นาน 

จางเย่มองดูเบอร์โทรศัพท์ที่จ้าวกั๋วโจวส่งมาให้แล้วโทรหาเถียนปินตามเบอร์ที่เห็น เมื่ออีกฝ่ายรับสาย เขาก็พูดขึ้นทันทีว่า “อาจารย์เถียน นี่ฉันเอง”

แต่กลับเป็นเสียงผู้หญิงพูดตอบมา “ฉันไหน? ใครกัน?”

จางเย่พึมพำ จำเสียงเธอได้ “พี่สะใภ้ ฉันเอง จางเย่”

“จางเย่ไหน?” ภรรยาของเถียนปินถามทั้งที่รู้ แล้วพูดต่อ “เหล่าเถียนไม่อยู่!”

เมื่อเธอกำลังจะวางสาย เสียงของเถียนปินพลันดังขึ้น “ทำอะไรน่ะ ส่งโทรศัพท์มาให้ฉัน” 

เห็นได้ชัดว่าเถียนปินมีเบอร์มือถือของจางเย่ ภรรยาของเขาคงเห็นชื่อว่าเป็นจางเย่โทรศัพท์เข้ามา เสียงถากถางของเธอยังดังมาให้ได้ยินว่า “จะไปรับทำไม? ไอ้เด็กจางเย่นั่นมันต้องโทร.มาเยาะเย้ยเธอแน่ เธอสองคนฟัดกันมาตั้งเท่าไรแล้วยังจะรับสายมันอีก? ใช่สิ เธอทั้งคู่ออกจากงานมาแล้วนี่ แต่เธอน่ะโดนบีบออก ส่วนจางเย่นั่น ถึงจะดูเหมือนโดนบีบออก แต่เธอก็รู้ว่ามันชิงลาออกเอง ออกมาอย่างหน้าเชิดคอตั้ง แล้วดูความสำเร็จของ ‘คนขุดสุสาน’ สิ ถึงกับจะได้ตีพิมพ์แล้ว เชอะ! มันจะเอายังไงกับเธออีก! ต้องแค่อยากตามมาซ้ำตอนเธอล้มแค่นั้นแหละ! ทำไมต้องไปรับสายมันด้วยหา!”

“ฉันบอกว่าให้เอามา!” เถียนปินเริ่มโมโห

“เอาไป เอาไป เอาไปเลย! ฉันจะไม่ยุ่งเรื่องของเธออีกแล้ว!” ภรรยาของเถียนปินก็อัดอั้นเช่นกัน

จางเย่ได้ยินบทสนทนาเต็มสองหูและแทบจะทนไม่ไหว เขารู้ว่าโทร.มาตอนนี้ไม่ค่อยถูกจังหวะเลย เห็นได้ชัดว่าเถียนปินคงไม่ค่อยดีเท่าไรนักในไม่กี่วันที่ผ่านมา เขาตกงานและยังหางานใหม่ไม่ได้ อย่างที่เขาพูดกันว่า ยามดีทุกอย่างก็สวยสดงดงามเช่นเดียวกับยามร้าย เรื่องอะไรๆ ก็ประเดประดังมา ทั้งสองคนคงทะเลาะกันนับครั้งไม่ถ้วนแน่ช่วงนี้

“ฮัลโหล” เถียนปินรับสาย น้ำเสียงฟังดูเย็นชาเล็กน้อย “มีอะไร?”

จางเย่ลังเลนิดหน่อยแต่ก็พูดต่อ “อาจารย์เถียน ขอบคุณสำหรับเรื่องวันก่อน”

เถียนปินแกล้งเซ่อ “เรื่องอะไร วันไหน?”

“เบอร์สำนักพิมพ์” จางเย่เตือนความจำ

เถียนปินขมวดคิ้ว “ยัยเสี่ยวฟางนั่น ฉันอุตส่าห์ย้ำนักย้ำหนาว่าไม่ให้บอก ช่างเถอะ นายไม่ต้องมาขอบคุณฉัน ไม่ใช่เรื่องใหญ่อะไร”

“กินข้าวหรือยัง?”

“ยัง”

“ออกมากินข้าวกับฉันได้ไหม?”

“ไม่จำเป็น ถ้าไม่มีธุระอะไรแล้ว ฉันจะวางหูล่ะ”

“ไม่เอาน่าเหล่าเถียน ออกมากินข้าวกันเถอะ เราสู้กันมาตั้งนาน ฉันแย่งรายการนาย นายแย่งรายการฉัน เรามีเรื่องทะเลาะกันแล้วก็เด้งจากงานพร้อมกันทั้งคู่ ถ้านี่ไม่ใช่โชคชะตาแล้วจะเป็นอะไร? แค่ตอบรับคำเชิญก็พอ เอาเป็นร้านนั้นน่ะ ชื่อวังอะไรสักอย่างใกล้ๆ สถานีที่พวกเราไปเลี้ยงฉลองเมื่อคราวนั้นแล้วกัน ฉันจะไปถึงในอีก 30 นาที พาพี่สะใภ้มาด้วยนะ แล้วเจอกัน!”

“เฮ้ย ไม่ต้อง!”

“ฉันมีเรื่องจะคุยด้วย เดี๋ยวคุยกันตอนกินข้าว!”

หลังจากพูดจบจางเย่ชิงวางสายโดยไม่อธิบายต่อ เริ่มเก็บของ หวีผมแล้วเดินทางจากที่พักด้วยรถไฟใต้ดิน

เมื่อใกล้ถึงร้าน เขาเองก็ไม่รู้ว่าเถียนปินจะมาหรือเปล่า แต่ก็มาก่อนเวลานัดแล้วเดินเข้าร้านถ่ายเอกสาร ใช้เครื่องคอมพิวเตอร์ล็อกอินเข้าอีเมลตัวเอง โหลดเอกสารสัญญาลิขสิทธิ์ที่เคยได้รับมาตั้งแต่ตอนที่ยังทำงานอยู่ที่สถานี จัดการเปลี่ยนชื่อในนั้นแล้วให้พนักงานสั่งพิมพ์ออกมาให้ เขาขอยืมปากกามาเซ็นชื่อลงบนสัญญาก่อนจะเก็บเข้ากระเป๋าเอกสาร จากนั้นจึงเดินไปร้านอาหาร ทักทายพนักงานเสิร์ฟก่อนจะจองห้องเพื่อรอให้เถียนปินมาถึง

ผ่านไปประมาณสิบนาที 

เถียนปินกับภรรยามาถึงสาย พนักงานนำพวกเขามายังห้องที่จางเย่จองไว้

เมื่อจางเย่เห็นเถียนปินก็อึ้งไป เขาดูไม่เหมือนคนที่เคยรู้จักเลยเพราะเปลี่ยนไปมากเหลือเกิน เมื่อก่อน เถียนปินดูหล่อเหลากว่านี้มาก แต่ตอนนี้กลับดูโทรม หนวดเคราขึ้นตออยู่เต็มหน้า รู้เลยว่าไม่ได้โกนหนวดมาหลายวัน ถึงผมจะดูเหมือนสระมาแล้วแต่ก็ยังยุ่งเหยิงเหมือนไม่ได้หวี ไม่ต้องบอกก็รู้ว่ากำลังจิตตก ส่วนภรรยาของเถียนปินดูค่อนข้างสดชื่น แต่งตัวสวยตามปกติที่เคยเป็น 

“จะรับอะไรดีครับ?” บริการเข้ามาถาม 

“นายยังไม่ได้สั่งเหรอ? งั้นฉันสั่งเอง” ภรรยาของเถียนปินไม่มีเกรงใจ เมื่อนั่งลงก็ออกปากสั่งของแพงทุกอย่างบนเมนู “ซุปหูฉลาม หมูหัน หอยเป๋าฮื้อสำหรับสามที่…”

เถียนปินจ้องหน้า “เธอกำลังทำอะไร?”

ภรรยาของเขาตอบ “ก็เขาเลี้ยงนี่ ไม่เห็นเป็นไร”

“พี่สะใภ้ ฉันไม่ได้บอกว่าจะเลี้ยงนะ” จางเย่บอกอย่างลังเล 

ภรรยาของเถียนปินตาแทบถลน “ถ้าเธอไม่เลี้ยง จะเรียกพวกเราออกมาทำไม? เรียกมาจิกกัดหรือไง! หนังสือเธอก็กำลังจะพิมพ์! ถ้าแต่ละเล่มขายได้ต่ำกว่า 500,000 ฉันจะให้หักคอเลย เธอรวยจะตายแล้วตอนนี้ ยังจะมาเขียมกะอีกแค่ข้าวมื้อเดียว!”

จางเย่ปาดเหงื่อ “พี่สะใภ้ เงินยังไม่ได้โอนเข้า สำนักพิมพ์ยังไม่จ่ายฉันเลย”

“ถึงยังงั้น เธอก็ควรจะเลี้ยงอยู่ดี” ภรรยาของเถียนปินบอกกับบริกร “เธอจดที่ฉันสั่งไปเมื่อกี้รึเปล่า? ฟังแล้วจดต่อด้วยนะ ปลากระพงนึ่ง เป็ดย่าง...เอาแบบที่ย่างสดๆ นะ ที่แพงที่สุดในร้านน่ะ อย่าเอาของไม่ดีมาล่ะ ตอนนี้พอแค่นี้”

จางเย่เพิ่มออเดอร์ “เอาเหล้าอู่เหลียงเย่มาด้วยนะ!”

“ได้ครับ” บริกรออกไปเตรียมออเดอร์

อาจเป็นเพราะเลยเวลาพักกลางวันไปแล้ว เหลือแขกไม่มากนัก อาหารจึงออกมาเร็ว

“มา เหล่าเถียน พี่สะใภ้ เชิญ เชิญ” จางเย่บอกอย่างสุภาพ

เถียนปินไม่ขยับตะเกียบ กลับหยิบเหล้าที่ยกมาเสิร์ฟ เปิดฝาออกแล้วเทให้ตัวเองเต็มแก้ว จากนั้นก็ส่งขวดมาให้จางเย่ “เทเองนะ”

“ได้เลย มาดื่มด้วยกัน” จางเย่เทเหล้าให้ตัวเอง

ภรรยาของเถียนปินเหลือบตามองพวกเขา “ท่าทางจะเหล้าดีนี่ ฉันดื่มด้วย”

“เธอจะดื่มไปทำไม?” เถียนปินไม่พอใจ 

ภรรยาของเถียนปินยังคงประชดประชันไม่หยุดตั้งแต่มาถึงร้าน “มีแต่เธอที่ดื่มได้ ฉันดื่มไม่ได้งั้นเหรอ? ฉันกำลังอารมณ์ไม่ดี จะดื่มสักแก้วไม่ได้หรือไง?”

“ดื่ม ดื่ม ดื่มไปเลย ใครสนใจเธอกัน?” เถียนปินซดเหล้าเต็มปาก

ทุกคนไม่มีเรื่องจะคุย พวกเขาเป็นอริกันมาตั้งแต่แรก ดังนั้นบรรยากาศจึงค่อนข้างอึดอัด นอกจากกินและดื่ม ก็ไม่มีใครพยายามพูดคุยอะไรอีก

สุดท้าย เหล้าก็เริ่มออกฤทธิ์

เถียนปินโพล่งคำพูดออกมาอย่างไม่มีปี่มีขลุ่ย เขามองจางเย่แล้วหัวเราะ “นายคิดยังไงเรื่องที่เราเป็นศัตรูกัน? เราสู้กันเพื่ออะไรวะ? ดูตอนนี้สิ นายเด้ง ฉันก็เด้ง สุดท้ายเป็นไอ้เจี่ยเหยียนนั่นที่ได้งานของเราไป ไม่คิดเหรอว่าพวกเราแม่*โง่ว่ะ?”

จางเย่ตอบ “ใช่เลย พวกเราโง่จริงๆ แหละ”

เหมือนเถียนปินจะดื่มมากเกินไปหน่อยจนเริ่มจ้อไม่หยุด “ลืมไปเหอะ อย่าพูดเรื่องที่ผ่านมาแล้วเลย ถ้ามีอะไรที่ฉันทำผิดไป พี่ชายคนนี้ก็ขอโทษแกล่ะนะ มา ดื่มๆ เชียร์ส”

จางเย่รีบห้าม “หยุดเลย เราต้องเคลียร์กันก่อน ฉันสิต้องเป็นฝ่ายขอโทษน่ะ ฉันเด็กกว่าแล้วก็เลือดร้อนกว่า พูดอะไรไม่ได้คิด…”

เถียนปินขัดจังหวะ “หุบปากเหอะ มาดื่ม!”

จางเย่ตอบรับอย่างยินดี “ดี ดื่มอีกแก้ว!” 

จางเย่เป็นพวกคออ่อน ดื่มได้แค่แก้วเดียวก็จะพับแล้ว ดังนั้นหลังจากดื่มไปสองสามอึก จึงไม่กล้ายกแก้วขึ้นอีก แต่กลับเปลี่ยนไปคุยเรื่องสำคัญแทน “เหล่าเถียน หางานไปถึงไหนแล้ว?”

เถียนปินทอดถอนใจ “ยังไม่ได้เรื่องเลย ตอนนี้สถานีวิทยุไม่ได้ขาดคน ที่จริงมีปัญหาคนเกินด้วยซ้ำ พวกเขามีแต่จะไล่คนออกไม่ใช่จ้างเพิ่ม ตำแหน่งเลยไม่มาก ฉันไม่ใช่นายนี่ ต่อให้มีประสบการณ์มาตั้งหลายปี แต่ก็ไม่มีผลงานอะไรไปอวด เหอๆ ทำได้แต่อยู่บ้าน ฉันเตรียมใจเปลี่ยนอาชีพแล้วล่ะ” 

ภรรยาของเถียนปินตะโกนขึ้น “พูดจาเหลวไหล แปลว่าอะไรจะเปลี่ยนอาชีพ!?” 

“ถ้าไม่เปลี่ยน ฉันจะทำอะไรได้อีก? ก็มันไม่มีตำแหน่งว่าง!” เถียนปินบอกอย่างอับจนหนทาง “ฉันรักอาชีพดีเจวิทยุนี่นะ แต่มันเสือ*ไม่รักฉันตอบ!” 

ภรรยาของเถียนปินเอ่ยปลอบ “ยังมีโอกาสอยู่ ลองอีกหน่อยนะ”

“ฉันลองมาตั้งกี่หนแล้ว? ถึงขนาดหางานตามปริมณฑล แต่ก็ยังไม่มีตำแหน่งที่เหมาะสมกับฉัน ที่จริงก็แค่พวกเขาไม่ต้องการฉัน เพราะฉันมันไม่ดีพอ!” เถียนปินคร่ำครวญ

“เธอมีประสบการณ์ตั้งมาก ฉันไม่เชื่อหรอกว่าจะไม่มีใครไม่อยากได้ตัว” ภรรยาของเถียนปินบอก

จางเย่ครุ่นคิดอยู่ครู่หนึ่งก่อนจะหยิบกระเป๋าขึ้นมา ดึงเอกสารหลายฉบับออกมาวางลงบนโต๊ะแล้วผลักไปหาเถียนปิน “เหล่าเถียน ดูนี่”

“อะไรล่ะ?”

“ดูก่อนเถอะน่า”

เถียนปินอ่านเอกสาร ขณะที่ภรรยาก็เหลือบตามองจากด้านข้าง เพียงไม่นานสีหน้าของทั้งสองก็นิ่งค้างไป “นี่มัน...สัญญาลิขสิทธิ์ออกอากาศ ‘คนขุดสุสาน’ เหรอ?”

จางเย่พยักหน้า “ใช่แล้ว” 

“หมายความว่ายังไง?” เถียนปินสับสน

จางเย่อธิบายว่า “สัญญานี่เป็นแค่สัญญาทั่วไป ไม่ได้มีเงื่อนไขอะไรพิเศษ สถานีวิทยุจะใช้สัญญาแบบนี้เพื่อซื้อลิขสิทธิ์ ที่จริงฉันเอามันมาจากสถานีอื่นแล้วเปลี่ยนนิดหน่อย ชื่อเรื่องก็คือ ‘คนขุดสุดสาน’ ฉันเซ็นชื่ออนุมัติสิทธิ์ไว้ด้านล่างและกรอกข้อมูลทุกอย่างเรียบร้อยแล้ว เหลือแต่ชื่อผู้รับผลประโยชน์ จากนี้ไป เอาสัญญานี่ไปด้วยเวลาที่นายไปสัมภาษณ์งาน แค่มีเรื่องนี้อยู่ นายก็จะเป็นฝ่ายเลือกงานแล้ว ไม่ใช่งานเลือกนาย เหล่าเถียน ฉันกำลังมอบสิทธิ์ออกอากาศ ‘คนขุดสุสาน’ ให้นาย มันเป็นเหมือนลูกของฉัน ดังนั้นช่วยดูแลมันดีๆ ด้วยนะ”

เถียนปินตัวชาวาบ “แต่นาย…”

ภรรยาของเถียนปินอ้าปากค้าง “นี่มันใช้ได้หรือเปล่า? ถ้ามีลิขสิทธิ์อันนี้ ทุกคนจะมารุมแย่งตัวเหล่าเถียนเหรอ?”

“ทำไมจะไม่ได้เล่า!” เถียนปินบอกอย่างร้อนรน “เธอรู้หรือเปล่าว่าสถานีวิทยุกี่แห่งกำลังรุมแย่งสิทธิ์ ‘คนขุดสุสาน’ น่ะ? พวกเขากำลังฟัดกันเอาเป็นเอาตาย!”

จางเย่บอก “ใช่แล้วล่ะ แค่วันนี้ก็มีโทรศัพท์มาหาฉันตั้ง 8-9 แห่ง แต่ฉันไม่ได้ขายให้”

“ทำไมนายถึงไม่ขาย?” เถียนปินถาม

จางเย่ขยับมือไม้ไม่อยู่สุขแล้วบอกตามตรง “ที่จริง ฉันก็ไม่รู้เหมือนกันว่าทำไม บางทีอาจแค่อยากจะช่วยเพื่อนร่วมงานเก่าล่ะมั้ง หลังจากสู้กันมาตั้งนาน ฉันเองก็ไม่ได้หวังให้นายล่มจม เหล่าเถียนนายต้องทำให้ดีนะ พวกเรายังต้องแข่งขันกันต่อไป อย่าล้มลงตรงนี้ทั้งที่ยังไม่สู้ล่ะ ฮ่าๆ ไม่งั้นต่อไปฉันจะมีใครให้ด่าได้อีก?”

เถียนปินตาแดงเรื่อ รู้ดีว่าสัญญาฉบับนี้สำคัญมากแค่ไหน เขาคว้ากระดาษเหล่านั้นขึ้นมาแล้วเงียบไป ไม่ได้เอ่ยปฏิเสธหรือว่าขอบคุณ แต่จ้องมองจางเย่อย่างลึกซึ้งและพยักหน้า “ไม่ต้องห่วง ฉันจะไม่ล้มตรงนี้แน่!” 

ภรรยาของเถียนปินครางออกมาด้วยความตื่นเต้น “จางน้อย เธอ… บอกมาสิว่าพวกเราจะตอบแทนเธอได้ยังไง ครั้งนี้เธอช่วยเหลือเหล่าเถียนมากเลย ไอ้หยา พอคิดว่าพี่สาวคนนี้เสียมารยาทกับเธอไปตั้งเท่าไร อย่าถือสาผู้หญิงตัวเล็กๆ อย่างฉันเลยนะ”

จางเย่ไม่ได้ถือ “พี่สะใภ้ ปากพี่ทำฉันซาบซึ้งตั้งแต่วันแรกที่ไปทำงานแล้ว ตอนได้ยินที่พี่พูดดูถูกฉันกับเหล่าเถียนน่ะ เหอะๆ ถ้าพี่ไม่ปากร้ายใส่ ฉันคงรู้สึกไม่ค่อยสบายเท่าไร!”

ภรรยาของเถียนปินหน้าแดงด้วยความอับอาย “ฉันพูดดูถูกเธอตอนไหนกัน?” 

“เธอพูดจริงๆ” เถียนปินตอบแล้วก็หัวเราะเสียเอง

“เอาล่ะๆ งั้นพี่สาวคนนี้ขอไถ่โทษด้วยดื่มนี้!” ภรรยาของเถียนปินอารมณ์ดีขึ้นมาทันที 

ไม่ต่อยตีไม่รู้จัก มิตรภาพในโลกนี้บางครั้งก็แปลกประหลาดน่าพิศวง!


-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./91.md)