##บทที่ 86 : จางน้อยหางาน!
วันนี้

เช้าตรู่ จางเย่ยังคงขดตัวอยู่บนเตียงนอน ซุกตัวใต้ผ้าห่มขณะท่องอินเทอร์เน็ตด้วยมือถือ คอมเมนต์ ‘บทสรรเสริญแด่ต้นไป๋หยาง’ ของเขายังคงเพิ่มขึ้นเรื่อยๆ ทั้งหมดล้วนเป็นคำชื่นชม จางเย่เลื่อนดูคอมเมนต์ก่อนจะเปิดหน้าเว็บไซต์จัดอันดับคนดังเพื่อมองหาอันดับของตนเอง เว็บไซต์จัดเรียงไว้เป็นระเบียบอย่างดี ด้วยเพราะนี่คือผู้จัดลำดับที่น่าเชื่อถือที่สุด ข้อมูลในอดีตตลอดจนผลงานต่างๆ ล้วนถูกจัดลงไว้อย่างครบถ้วน

ค้นหาคำว่า ‘จางเย่’

เรตติ้งเมื่อวานซืน ระดับอี อันดับ 1,375

เรตติ้งเมื่อวาน ระดับอี อันดับ 1,382

เรตติ้งวันนี้ ระดับอี อันดับ 1,375

โลกใบเก่าของจางเย่มีหลายสิ่งที่โลกนี้ไม่มี แต่โลกใบนี้ก็มีผลงานชั้นยอดจำนวนมากที่ไม่ปรากฏทางโน้นเช่นกัน ยากจะเปรียบเทียบว่าฝ่ายใดยอดเยี่ยมกว่า โดยเฉพาะทำเนียบอันดับมืออาชีพของโลกนี้ที่ได้มาตรฐานน่าเชื่อถือ มีศิลปินจำนวนมากที่มีผลงานหลายหลากสาขาและเส้นทางก้าวหน้ามากมาย คุณสามารถเป็นใครก็ได้โดยแทบจะไม่มีขีดจำกัดเลยแม้แต่น้อย

ยกตัวอย่างเช่นโลกนี้ ดาราหลายคนเติบโตมาจากการเป็นนางแบบ พัฒนาตนเองจนเข้าทำเนียบคนดังระดับดีหรือสูงกว่า ก่อนเบนเข็มเข้าสู่วงการโทรทัศน์และภาพยนตร์ ท้ายที่สุดยังสามารถก้าวหน้าจนประสบความสำเร็จอย่างสูง ขณะเดียวกันโลกที่จางเย่จากมานั้น แตกต่างไปโดยสิ้นเชิง นางแบบ นักเขียนหรือนักกวี ยากที่จะทำงานข้ามสายงาน อย่างมากสุดก็เป็นเสาหลักของวงการตนเอง มีเพียงจำนวนน้อยมากที่ประสบความสำเร็จในการข้ามจากวงการหนึ่งไปสู่อีกวงการหนึ่ง ถือเป็นอุปสรรคใหญ่โตทีเดียว

นี่เป็นสิ่งที่จางเย่ยินดี เนื่องจากการเป็นผู้จัดรายการทางวิทยุ รวมถึงผลงานบทกวีไม่กี่ชิ้นของเขา ไม่มีทางกลายเป็นคนดังในโลกโน้นได้เด็ดขาด ทว่าโลกใบนี้กลับรวมทางทุกสายเข้าด้วยกัน ไม่ว่าคุณจะเติบโตมาจากวงการไหน ตราบเท่าที่ผลงานของคุณมีชื่อเสียงโด่งดัง พวกเขาจะจัดคุณเข้าลำดับทำเนียบคนดังทันที แม้จะเป็นแค่คนขับแท็กซี่ ถ้าคุณทำให้สังคมสนใจคุณได้มากพอในแง่ไหนก็ตาม จึงจะสามารถเข้าสู่ทำเนียบคนดังได้ พวกนักโฆษณามีแต่จะวิ่งเข้าหาคุณ เพราะสิ่งที่สำคัญที่สุดในโลกนี้คือชื่อเสียงไงล่ะ!

แน่นอนว่าหากเป็นเรื่องที่เกี่ยวพันกับชื่อเสียงของคุณ ข้อมูลนั้นจะถูกนำไปพิจารณาและใช้ในการจัดอันดับเสมอ ทุกปัจจัยจะถูกนำมาคำนวณอย่างถ้วนถี่ เพื่อไม่ให้อันดับปรับขึ้นหรือลดลงทันทีจากเหตุการณ์ใดเหตุการณ์หนึ่ง แต่เว็บไซต์ทำเนียบคนดังจะปรับลดอันดับลงอย่างรวดเร็ว หากคุณไม่มีผลงานที่เป็นสาระสำคัญมาสักระยะเวลาหนึ่ง การทิ้งช่วงผลงานจึงทำให้อันดับลดได้

ลักษณะที่เปิดกว้างของการจัดอันดับแบบนี้ ส่งผลให้ทำเนียบคนดังของที่นี่พัฒนาไปไกลกว่าโลกเก่าของจางเย่มาก จำนวนคนดังของทางนี้ก็มากกว่าของโลกก่อนเป็นสิบเท่า

แค่ดูในทำเนียบระดับอี จางเย่อยู่ลำดับพันกว่าๆ ใต้เขายังมีคนดังอีกมากมาย ลำดับต่ำสุดอยู่ที่ 1,400+ เหนือขึ้นไปก็มีระดับ ดี ซี บี จำนวนคนดังทั้งหมดมีมากเหลือเกิน นี่ไม่นับคนในระดับ เอส และ เอ ซึ่งมีคนจำนวนน้อยกว่ามาก พวกสุดยอดคนดังเหล่านี้เป็นคนกลุ่มน้อยอยู่แล้ว 

บรรยากาศในวงการบันเทิงไม่ได้แย่อะไร แต่การแข่งขันต่างหากที่เป็นไปอย่างดุเดือด ผลัดกันแพ้ผลัดกันชนะไม่แน่นอน!

1,375?

1,382?

เมื่อวานตกไป 7 อันดับเชียวเหรอ?

จางเย่รู้ดีว่าบทกวี ‘น้ำนิ่ง’ ผลักเขาขึ้นสู่ทำเนียบคนดังระดับอี แต่มีขึ้นย่อมมีลง ความเคลื่อนไหวยังคงมีอยู่บ้างแม้ว่าความสนใจจะจางหายไป เมื่อวานเป็นข้อพิสูจน์แล้ว ต่อให้ ‘คนขุดสุสาน’ ของจางเย่ยังคงออกอากาศ ลำดับของจางเย่ก็ยังคงตกลงไป ถึงแม้วันนี้จะกลับขึ้นมาอีก แต่ก็เป็นเพราะการสนทนาในเรื่อง ‘บทสรรเสริญแด่ต้นไป๋หยาง’ เป็นเหตุ แม้ยอดแชร์จะไม่ได้สูงมากนัก แต่ความสละสลวยในบทกวีย่อมเป็นสิ่งสำคัญในการคำนวณลำดับ ทั้งยังมีผลอย่างยิ่งในการจัดลำดับข้อมูล ด้วยศิลปะความงามในบทกลอนนั้นไม่อาจวัดได้จากความโด่งดัง ดังนั้นจึงถูกนำมาคิดคำนวณเชิงสถิติด้วย

กระแสของ ‘น้ำนิ่ง’ ซาลงแล้ว

‘บทกวีแด่ต้นไป๋หยาง’ คงเกาะกระแสอยู่ได้อีกไม่กี่วัน

‘คนขุดสุสาน’ กำลังจะจบลงในอีกประมาณครึ่งเดือน

ความกดดันของจางเย่ตอนนี้สูงมากทีเดียว เขารู้สึกได้ถึงภยันตรายที่คืบคลานเข้ามา จางเย่ไม่อาจนิ่งเฉยได้อีก ถ้าเขายังคงนอนอยู่บ้านเฉยๆ อย่างนี้ ชื่อเสียงของชายหนุ่มย่อมตกลงฮวบฮาบ แล้วศิลปินอาศัยอะไร? ก็อาศัยว่ามีคนสนใจในตัวพวกเขาอย่างต่อเนื่องอย่างไรล่ะ! จางเย่คิดว่าถ้าเขาไม่มีผลงานอะไรออกมาอีก เขาอาจตกอันดับจากทำเนียบอีในไม่ช้า ทั้งยังจะกลับไปเป็นแค่ระดับบุคคลสาธารณะอีกครั้ง ชายหนุ่มไม่ต้องการให้เรื่องเช่นนี้เกิดขึ้นแน่นอน กว่าจะมีชื่อเสียงโด่งดังเช่นนี้ไม่ใช่เรื่องง่าย ความฝันอันทะเยอทะยานนั้นจะยิ่งห่างไกลออกไป ดังนั้นจางเย่จะไม่มีทางปล่อยให้มันเกิดขึ้นเด็ดขาด! 

ได้เวลาหางานแล้ว!

เป้าหมาย: สถานีโทรทัศน์!

นี่คือเป้าหมายต่อไปของจางเย่หลังจบการทำงานจากสถานีวิทยุ ชายหนุ่มอยากเป็นพิธีกรรายการทางโทรทัศน์อย่างยิ่งเพื่อพัฒนาตัวเองต่อไป เนื่องจากทางนี้มีฐานผู้ชมมากกว่าสถานีวิทยุเสียอีก!

จางเย่หยุดทำตัวเรื่อยเปื่อยอีกต่อไป ด้วยรสชาติอันหอมหวนของความสำเร็จ กำลังใจของจางเย่ยิ่งฮึกเหิม ชายหนุ่มเริ่มหาเว็บไซต์รับสมัครงาน หลังจากส่งจดหมายไปสามสี่ฉบับ เขาก็เริ่มค้นหาเว็บไซต์ของสถานีโทรทัศน์ต่างๆ หากพบว่าตำแหน่งพิธีกรกำลังเปิดรับสมัคร ก็จะส่งอีเมลสมัครงานพร้อมเรซูเม่ไปในทันที แม้ว่าทางสถานีจะไม่ได้เปิดรับตำแหน่งนี้ ชายหนุ่มก็ยังคงส่งอีเมลหาอยู่ดี เขาพยายามหว่านแห ไม่ว่าจะรับคนหรือไม่ เรื่องนั้นค่อยว่ากันทีหลัง แต่ใบสมัครควรส่งไปก่อน!

แต่ทว่า จางเย่กลับไม่รู้ว่าควรจะหัวเราะหรือร้องไห้ดีกับผลที่ตามมา!

20 นาทีต่อมา สถานีโทรทัศน์เทียนจินเป็นแห่งแรกที่ตอบกลับอีเมลของจางเย่ ในนั้นมีข้อความว่า “อาจารย์จางเย่ วิหารน้อยของเราเล็กนัก เราไม่สามารถรองรับมหาเทพอย่างคุณได้หรอก กรุณาหาที่อื่นเถิด” แค่อ่านดูก็รู้ว่าฝ่ายนั้นรู้จักเขา ทางนั้นต้องเคยได้ยิน ‘น้ำนิ่ง’ มาก่อนแน่นอน

ที่สองคือสถานีโทรทัศน์เจ้อเจียง อีเมลถูกส่งมาจากฝ่ายบุคคลของที่นั่นว่า “ขออภัย ทางเราไม่เปิดรับสมัคร” แต่จางเย่เห็นทางสถานีประกาศรับสมัครงานบนเว็บไซต์ ตำแหน่งพิธีกรรายการบันเทิง ทั้งยังต้องการด่วนด้วย!

มีประกาศหางานแปะไว้อยู่ชัดๆ!

เยี่ยม...พอเป็นฉัน พวกนายไม่รับอย่างนั้นเหรอ?

คนในวงการโทรทัศน์คว่ำบาตรฉันงั้นเหรอ? ไม่เห็นต้องทำถึงขนาดนั้นหรอกน่า ใช่ไหม? ฉันเพียงด่าหัวหน้ากับหน่วยงานของฉันแค่ไม่กี่ประโยคเอง ฉันด่าแค่สถานีวิทยุนครหลวง ไม่ใช่พวกนายทั้งหมดสักหน่อย!

อันที่จริง จางเย่รู้ดีว่าความวุ่นวายที่ตนเองก่อไว้ในพิธีประกาศรางวัลนั้นใหญ่โตขนาดไหน หาไม่แล้ว ชายหนุ่มไม่มีทางส่งใบสมัครงานด้วยตนเองโดยไม่ติดต่ออาจารย์หูเฟยที่เคยได้พูดคุยกันมาก่อนหรอก เขารู้ดีว่าไม่มีใครในวงการนี้กล้ารับเขาเข้าทำงาน โดยเฉพาะสถานีโทรทัศน์นครหลวง มองในบางมุม ทั้งสองอาจไม่ใช่หน่วยงานเดียวกัน แต่ในทางปฏิบัติแล้ว สถานีโทรทัศน์และสถานีวิทยุนครหลวงเป็นเหมือนสองด้านของเหรียญเดียว ด้วยเหตุนี้จางเย่จึงไม่คิดจะสร้างปัญหาแก่หูเฟย แต่ถึงรู้อย่างนี้ จางเย่ยังอดแช่งชักหักกระดูกคนพวกนี้ไม่ได้ พวกนายนี่มันใจแคบยิ่งกว่าไส้ไก่เสียอีก!*



…



ในเวลาเดียวกัน

สำนักจัดหางานออนไลน์ หรูเฟิง สาขาเซี่ยงไฮ้

เจ้าหน้าที่ติดต่อกับบริษัทรับสมัครคนกำลังขยับนิ้วอย่างรวดเร็ว เขาพลิกมองจดหมายสมัครงานอย่างไม่ใส่ใจด้วยหวังจะรีบเสร็จงาน เพื่อจะได้ออกก่อนเวลา อย่างไรก็ดี ขณะที่กดเลื่อนหน้าจอผ่านๆ เขาพลันพบประวัติของจางเย่ที่ส่งมาบนเว็บไซต์ ชายหนุ่มอ้าปากหวอ อดีตดีเจสถานีวิทยุนครหลวง? ผู้เขียนและถ่ายทอดนวนิยายเหนือจริงที่ดังสุดๆ ในขณะนี้ ‘คนขุดสุสาน’? เขียนเรื่อง ‘กระต่ายน้อยเด็กดี’ ที่ได้รับการส่งเสริมจากกระทรวงศึกษาธิการของเมืองหลวง? เจ้าของผลงานบทกวียุคใหม่ที่มีผู้เข้าชมมากกว่าล้านครั้ง? ทั้งยังได้รับรางวัลไมโครโฟนเงินที่เป็นรางวัลอันทรงเกียรติที่สุดสำหรับผู้ประกาศหน้าใหม่ของวงการวิทยุ?

อัจฉริยะ!

อัจฉริยะสุดๆ!

เขาได้แต่ตื่นตะลึงกับเรซูเม่อันแสนหมดจดงดงาม อีกทั้งเมื่อค้นหาบนอินเทอร์เน็ต ประวัติพวกนี้กลับไม่ได้มีข้อความเท็จแม้แต่น้อย ทั้งหมดเป็นผลงานของจางเย่! เจ้าหน้าที่ผู้นั้นประทับใจในทันที ทำไมคนที่ยอดเยี่ยมขนาดนี้ถึงต้องใช้บริการสมัครงานทางเว็บไซต์ของเขา? ที่ไหนบ้างจะไม่แย่งชิงคนอย่างคุณ? แต่คุณยังคงเลือกเรา? คุณเชื่อถือเรามากถึงเพียงนี้? ชายหนุ่มรู้สึกได้ถึงความรับผิดชอบอันหนักหนา!

เขาต้องทำตัวให้ควรค่าแก่ความเชื่อมั่นของลูกค้า!

เขาต้องจัดการดำเนินเรื่องให้กับอัจฉริยะผู้นี้ให้จงได้!

ชายหนุ่มตรวจสอบประวัติของจางเย่อย่างถ้วนถี่ เขาพบว่าจางเย่ต้องการเป็นแค่พิธีกรโทรทัศน์เท่านั้น ไม่ได้เลือกตำแหน่งจำเพาะเจาะจงอื่นใด ซึ่งทำให้เขาชมชอบจางเย่ยิ่งกว่าเดิม ดูสิ! หมอนี่ไม่สนใจว่าจะได้ตำแหน่งไหน ขอแค่ได้เป็นพิธีกรเท่านั้น รายการบันเทิง วิทยาศาสตร์ หรืออะไรก็ได้ ไม่ได้เรื่องมากอะไรเลย หึ แล้วดูคนอื่นสิ พวกนั้นมีแต่ผลงานสั่วๆ ทั้งนั้น! ครั้งก่อนที่มีคนหาตำแหน่งพิธีกร หมอนั่นเป็นแค่เด็กจบใหม่ไม่มีประสบการณ์อะไรเลย ดันอยากจะเป็นพิธีกรรายการบันเทิง แถมยังต้องการเวลาออกอากาศที่แน่นอนหลังได้งานด้วย เหอะ เรื่องมากขนาดนั้น เก่งมาจากไหนกันเชียว?

ดูอาจารย์จางเย่นี่สิ!

เป็นมิตร! ถ่อมตัว! เป็นมืออาชีพ!

อย่าได้กังวลไป ปล่อยให้งานนี้เป็นหน้าที่ฉันเอง!

เจ้าหน้าที่หนุ่มดำเนินการเข้าสู่ระบบข้อมูลและค้นพบสถานีที่ต้องการพิธีกรอยู่เจ็ดถึงแปดสถานีอย่างรวดเร็ว เขาจัดการต่อสายหาสถานีเหล่านั้นทันที!

“สวัสดีครับ ผมโทร.มาจากสำนักจัดหางานออนไลน์หรูเฟิง ผมมีผู้สมัครที่น่าสนใจต้องการงานพิธีกร ทางคุณจะสัมภาษณ์งานได้เมื่อไรครับ?”

ปลายสายตอบกลับ “มีประสบการณ์ทำงานหรือเปล่า?”

เจ้าหน้าที่หนุ่มหัวเราะ “แน่นอน ทั้งผลงานยังโดดเด่นอีกด้วย คนในวงการอย่างคุณน่าจะรู้จัก คนที่ชื่อจางเย่ที่ได้รับรางวัลไมโครโฟนเงินปีนี้นั่นไง”

“จางเย่?” ปลายสายตอบกลับอย่างงุนงง

เจ้าหน้าที่หัวเราะน้อยๆ “ใช่ๆ คุณก็รู้จักใช่ไหม? เขาให้ความเชื่อมั่นกับบริษัทเราอย่างมากและเลือกที่จะส่งใบสมัครกับเรา ผมคิดว่าทางสถานีของคุณยอดเยี่ยมทีเดียว ผมจึงเลือกจะแนะนำคนที่มีผลงานโดดเด่นให้คุณเป็นที่แรก ว่าอย่างไรครับ? สัมภาษณ์งานพรุ่งนี้เลยดีไหม?”

ปลายสายเงียบไปนานก่อนตอบว่า “งั้นก็ปล่อยคนที่มีผลงานโดดเด่นของคุณให้สถานีอื่นเถอะ สถานีเราไม่ดีพอจะรับเขาหรอก”

“หา? คุณไม่อยากได้อัจฉริยะแบบนี้เหรอ?”

พูดจบ สิ่งที่เขาได้ยินมีเพียงเสียงโทรศัพท์วางสายไปแล้ว

เจ้าหน้าที่หนุ่มได้แต่สงสัยก่อนจะโทรศัพท์หาหมายเลขที่สอง จากนั้นเป็นหมายเลขที่สาม ที่สี่ ตอนแรกปลายสายยังตอบกลับด้วยดี ทั้งยังอยากได้คนมีความสามารถอย่างยิ่ง แต่ทันทีที่ได้ยินเขาพูดชื่อของจางเย่ ทั้งหมดล้วนปฏิเสธทันควัน!

ในที่สุด เมื่อเขาโทรเป็นสายที่หก เจ้าหน้าที่สถานีโทรทัศน์จึงโอดครวญแทบน้ำตานองหน้า “ลูกพี่...ผมเรียกลูกพี่ได้ใช่ไหม? ลูกพี่โทรมารอบที่สองแล้ว ผมดูแลทั้งการรับสมัครฝ่ายบันเทิงและข่าว เราเพิ่งคุยโทรศัพท์กันไปเมื่อครู่เอง เพราะงั้นให้อภัยผมเถอะถ้าผมจะพูดความจริงให้ฟัง ขืนผมรับจางเย่เข้าสัมภาษณ์ ผมคงต้องไปสัมภาษณ์งานที่อื่นเหมือนกัน!”

เจ้าหน้าที่บริษัทรับสมัครงานหรูเฟิงตกตะลึง “ร้ายแรงขนาดนั้น? หมอนี่มีปัญหาอะไรรึเปล่า?”

เจ้าหน้าที่สถานีโทรทัศน์ยิ้มแหย “ก็ไม่มีอะไรหรอก แค่ก่อสงครามฝีปากบนอินเทอร์เน็ตกับเพื่อนร่วมงาน ด่าที่ทำงานด้วยบทกลอนบนเวทีในพิธีมอบรางวัล ทำให้หัวหน้าของเขาโกรธจนเป็นลมก็เท่านั้น!” 

ฟังประโยคนี้ เจ้าหน้าที่หนุ่มแทบกระอักเลือด เขาเข้าใจแล้วว่าทำไมจางเย่ต้องส่งใบสมัครมายังบริษัทหางานเล็กๆ ของเขา ไม่ใช่เพราะความเชื่อมั่นในบริษัทหรอก แต่เป็นเพราะไม่มีใครกล้าจ้างเขา เลยต้องมาเผชิญโชคทางนี้ต่างหาก!

นี่ไม่ใช่อัจฉริยะแล้ว!

นี่มันอันธพาลเลื่องชื่อชัดๆ!!!

-------------------------------------------------

*ใจแคบยิ่งกว่าไส้ไก่เสียอีก มาจากสำนวนจีน 小肚鸡肠 เปรียบเทียบว่า ใจแคบเหมือนไส้ไก่


-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./88.md)