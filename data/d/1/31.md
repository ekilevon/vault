##บทที่ 30 : สงครามฝีปากบนเวยป๋อ!
ช่วงบ่าย

ขณะที่พ่อแม่กำลังนอนกลางวัน จางเย่ก็นั่งท่องอินเทอร์เน็ตอยู่ภายในห้องของตัวเอง เขาล็อกอินเข้าไปยังไอดีเวยป๋ออันใหม่ของเขา ซึ่งมีสัญลักษณ์รับรองสถานะแล้ว ไอดีนี้ทางสถานีวิทยุสมัครให้จางเย่ใช้ทำงานโดยเฉพาะ มีข้อมูลสถานะเขียนไว้ว่า — ดีเจจางเย่ผู้จัดรายการ ‘เรื่องสยองขวัญยามค่ำคืน’ แห่งช่องวรรณกรรม สถานีวิทยุนครหลวง ดีเจทุกคนจะมีเวยป๋อที่ถูกรับรองโดยสถานี เพื่อเอาไว้ใช้พูดคุยติดต่อกับผู้ฟัง หรือเพื่อโฆษณารายการ และสร้างภาพลักษณ์ของดีเจ ซึ่งถือเป็นส่วนหนึ่งของงานด้วย 

เวยป๋อของโลกนี้ไม่ได้ถูกแบ่งเป็นซินล่างเวยป๋อหรือเถิงซวินเวยป๋อ แต่มีแค่ระบบเดียวชื่อเดียวว่าเวยป๋อ โดยรวมๆ ก็จะคล้ายๆ ของโลกเดิม ต่างเพียงแต่รายละเอียดปลีกย่อยบางอย่าง เช่นไม่มีการแสดงสถานที่อยู่ของเจ้าของไอดีนั้นๆ เพื่อปกป้องความเป็นส่วนตัวนั่นเอง

“สวัสดี อาจารย์จาง”

“อาจารย์จาง ฉันชอบรายการของคุณมากเลยนะ”

“ ‘คนขุดสุสาน’ มันเจ๋งมาก กลอนของอาจารย์ก็คลาสสิกสุดๆ เลย!”

“รับจัดการเอกสารทุกประเภท สนใจติดต่อ 1348763733!”

“ฮ่าๆ อาจารย์จางก็เล่นเวยป๋อด้วย? ฉันเสี่ยวฟางนะ แอดฉันไว้ด้วยล่ะ”

ทั้งข้อความส่วนตัวและข้อความที่แท็กชื่อเขารวมกันกว่า 30 ข้อความ ทั้งจากโฆษณา ทั้งจากเหล่าเพื่อนร่วมงานและผู้ฟัง

เมื่อดูจำนวนแฟนที่ติดตามเขามีเพียงแค่สองร้อยคนเท่านั้น นี่เป็นไอดีใหม่เพิ่งจะลงทะเบียน ดังนั้นจึงไม่แปลกถ้าจะมีคนติดตามน้อยเพียงเท่านี้ เพราะเป็นสิ่งที่ต้องอาศัยเวลาในการสะสม จางเย่เลือกตอบคอมเมนต์บางอัน และกดติดตามเหล่าเพื่อนร่วมงานของเขา ชายหนุ่มไล่ดูเวยป๋อของโลกนี้แล้วพบว่าไม่มีอะไรที่เปลี่ยนแปลงไปมากนัก เขายังพอรู้สึกคุ้นเคยกับมันอยู่ นี่ถือเป็นฐานชื่อเสียงที่สำคัญของเขา ดังนั้นจางเย่จึงศึกษามันอย่างรอบคอบ หลังจากคิดอยู่สักพัก เขาตัดสินใจโพสต์กลอนของเขาลงไป ซึ่งประกอบด้วย ‘นกบนฟ้ากับปลาในน้ำ’ กับ ‘ชั่วอายุคน’ รวมไปถึงกลอนไร้ชื่ออย่าง ‘หากเธอสบายดี เช่นนั้นท้องฟ้านี้ก็สดใสแล้ว’ และ ‘บทเพลงแห่งนกนางแอ่นผู้กล้าหาญ’ ที่ยังไม่เคยออกสื่อมาก่อนลงไปด้วยเลย

จำนวนแฟนของเขาเพิ่มขึ้นอย่างทันตา!

มันถูกฟอร์เวิร์ดออกไปแทบนับครั้งไม่ถ้วน!

“ให้พายุมันโหมกระหน่ำเข้ามาอีก? สุดยอด!”

“ ‘บทเพลงแห่งนกนางแอ่นผู้กล้าหาญ’ เขียนได้ดีมาก ฉันโคตรชอบเลย!”

“ฉันคิดว่า ‘นกบนฟ้ากับปลาในน้ำ’ แล้วก็ ‘ชั่วอายุคน’ มันคลาสสิกมากแล้วนะ แต่พอเห็น ‘บทเพลงแห่งนกนางแอ่นผู้กล้าหาญ’ แล้ว ฉันสัมผัสได้ถึงพลังที่เอ่อล้นขึ้นมาทันทีเลย ผู้ผ่านทางคนนี้ต้องขอติดตามเป็นแฟนแล้ว!”

“ ‘หากเธอสบายดี เช่นนั้นท้องฟ้านี้ก็สดใสแล้ว’? นี่มันงดงามมากเลย!”

“อาจารย์จางเย่แต่งกลอนใหม่แล้วเหรอ? สุดยอด! ฉันขอคารวะอย่างนับถือเลย!”

ชายหนุ่มยังเห็นคอมเมนต์ของคนดังบางคนเขียนให้กับเขาด้วย อาทิเช่น หูเฟยที่เป็นโปรดิวเซอร์รายการชื่อดังของสถานีทีวีส่วนกลาง เขาแชร์ข้อความของจางเย่และเขียนว่า “ฉันชอบนิยายของจางเย่เรื่อง ‘คนขุดสุสาน’ มาก เพราะมันทั้งแปลกใหม่และเป็นต้นตำรับที่ไม่เคยมีมาก่อน แตกต่างจากพวกนิยายลึกลับเรื่องอื่นๆ โดยสิ้นเชิง แต่เมื่อได้เห็นกลอนสองบทของอาจารย์จางน้อย ฉันก็ตกหลุมรัก ‘ชั่วอายุคน’ จริงๆ ราวกับว่ามันถูกเขียนขึ้นเพื่อคนรุ่นของเรา วันนี้ได้มาเห็น ‘บทเพลงของนกนางแอ่นผู้กล้าหาญ’ นี่น่าจะเป็นบทกวีสินะ ฉันมีชีวิตจนถึงป่านนี้แล้ว อ่านบทกวีมากว่าร้อยกว่าพันบท แต่นี่เป็นครั้งแรกที่รู้สึกได้ว่า บทกวีสามารถถูกเขียนออกมาได้อย่างสง่างามและทรงพลังเช่นนี้! เหล่าหยารองบรรณาธิการของหนังสือพิมพ์ปักกิ่งไทมส์ฉันก็รู้จัก ฉันเห็นด้วยอย่างมากกับที่พี่หยาพูดไว้ว่า “อีกร้อยปีข้างหน้า ผู้คนอาจจะไม่ใช้ทั้งคอมพิวเตอร์หรือว่าโทรศัพท์แล้วก็ได้ เหล่าดาราที่โด่งดังในอดีตก็จะถูกลืมเลือนไป สิ่งต่างๆ ของยุคเราก็คงหายไปตามกาลเวลา แต่ว่ากลอน ‘ชั่วอายุคน’ และ ‘บทเพลงแห่งนกนางแอ่นผู้กล้าหาญ’ นี้ จะไม่มีวันถูกลืมเลือนอย่างแน่นอน มันจะเป็นมรดกตกทอดสืบไปสู่ผู้คนในอนาคตจากรุ่นสู่รุ่น!”

แน่นอนว่าจางเย่ต้องตอบกลับไปอย่างถ่อมตน “ขอบคุณอาจารย์หูที่กล่าวชมเชยขนาดนี้ ผมยังไม่เก่งกล้าอย่างที่อาจารย์ชมหรอกครับ นี่เป็นเพียงการแต่งขึ้นมาตามใจเท่านั้น”

หูเฟยกล่าวยอมรับจางเย่ “ความสามารถพิเศษมันเป็นของติดตัวมาตั้งแต่เกิดจริงๆ บางคนพยายามแทบตายแต่กลับไร้ประโยชน์ บางคนกลับได้มันมาตั้งแต่ออกจากท้องแม่ อาจารย์จางน้อยเพิ่งจะอายุ 23 ใช่ไหม? นี่ลูกชายของฉันก็อายุ 22 ปีแล้ว ใกล้ๆ กับอาจารย์เลย ในขณะที่อาจารย์จางสร้างผลงานศิลป์ออกมามากมาย ส่วนลูกฉันยังมัวแต่เล่นโทรศัพท์อยู่ทั้งวัน เฮ้อ”

หลายคนเริ่มมาแสดงความคิดเห็น

“ลูกสาวของฉันก็เหมือนกัน เอาแต่ขลุกอยู่กับโทรศัพท์ทั้งวันจริงๆ”

“ใช่แล้ว คนหนุ่มสาวสมัยนี้แทบจะแยกจากมือถือไม่ได้เลย ขนาดตอนที่กินหรือว่ากำลังพูดก็ยังต้องจับไว้ไม่ห่าง”

เมื่อเห็นเช่นนี้จางเย่จึงคอมเมนต์เพิ่มไป เขาใช้คำยอดฮิตจากโลกเก่าของเขา “ระยะทางที่ไกลที่สุดในโลก ไม่ใช่ระหว่างนกบนฟ้ากับปลาในน้ำ แต่มันคือตอนที่เธอกำลังเล่นอยู่กับโทรศัพท์ของเธอ ทั้งที่ฉันยืนอยู่ข้างหน้าเธอแล้ว”

“อุ๊ปส์!”

“ฮ่าๆ! ฉันขำแทบตายแล้วเนี่ย!”

“อาจารย์จางขี้เล่นเกินไปแล้ว!”

“ฉันไม่เคยคิดว่าอาจารย์จางจะเป็นคนมีอารมณ์ขันแบบนี้เลยนะ! ทั้งแต่งเรื่องผีทั้งแต่งบทกวี ตอนแรกฉันคิดว่าต้องเป็นพวกเคร่งขรึมซะอีก!”

“นี่มันเทพกลับตาลปัตรแล้ว!”

โปรดิวเซอร์หูเฟยจากสถานีโทรทัศน์ส่วนกลางก็ขำมากเช่นกัน แล้วจึงโพสต์ต่อด้วยอีโมติคอนรูปตัวยิ้ม “เดี๋ยวฉันต้องเอานี่ให้ลูกดูสักหน่อยแล้ว!”

ด้วยการนำของจางเย่ ชาวเน็ตหลายคนเริ่มทำการดัดแปลงกลอน ‘นกบนฟ้ากับปลาในน้ำ’ ตัวอย่างเช่น “ระยะทางที่ไกลที่สุดในโลก คือการที่ไม่ได้เอากระดาษทิชชู่เข้าไปในห้องน้ำ” สุดท้ายแม้กระทั่ง ‘ชั่วอายุคน’ ก็ไม่รอด มีคนเอาไปดัดแปลงเช่นกัน “คืนที่มืดมิดทำให้ดวงตาฉันมืดมัว แต่ฉันก็ใช้มันดูหนัง” และยังมีอีกหลายๆ รูปแบบ ถ้าหากเป็นนักกวีคนอื่นที่เห็นผลงานของตนเองถูกนำไปดัดแปลงจนไม่เหลือเค้าเดิม พวกเขาคงต้องโกรธเกรี้ยวอย่างมากแน่ แต่จางเย่กลับไม่เป็นแบบนั้น เขาไม่เพียงไม่โกรธ แต่ยังร่วมเล่นสนุกไปกับคนอื่นๆ ด้วย แถมระดับขั้นในการล้อเลียนตนเองของชายหนุ่มก็ไม่ธรรมดา แต่ละเวอร์ชันของการแผลงกลอน ล้วนทำให้ชาวเน็ตทั้งหลายต่างชื่นชอบ

“อาจารย์จางเป็นคนที่กันเองจริงๆ!”

“นี่แหละเป็นสิ่งที่พวกศิลปินควรจะมี!”

“+1! ขอสนับสนุนให้อาจารย์จางสร้างผลงานชิ้นเอกออกมาใหม่เรื่อยๆ นะ!”

…

ในเวลาเดียวกัน

วันนี้เถียนปินไม่ได้ไปทำงาน หลังจากรายการของเขาถูกแย่งชิงไป เขาก็มีวันหยุดเพิ่มขึ้นเป็นสามวันต่อสัปดาห์แล้ว เนื่องจากไม่มีอะไรให้ทำมากนักที่สถานีวิทยุ ในช่วงตกอับเช่นนี้ เถียนปินจึงนั่งดื่มอยู่ที่บ้านคนเดียวพร้อมกับที่เล่นเวยป๋อไปด้วย เมื่อเห็นจางเย่ที่กำลังพูดคุยกับชาวเน็ตจนทำให้จำนวนผู้ติดตามเพิ่มมากขึ้นอย่างรวดเร็ว แค่ในวันเดียวก็มีฐานแฟนคลับหลายพันคนเสียแล้ว อีกไม่นานมันคงจะมากกว่ากลุ่มแฟนคลับของเถียนปินที่มี 20,000 คนไปได้ไม่ยาก เห็นแบบนี้ เถียนปินยิ่งรู้สึกอารมณ์ไม่ดีมากกว่าเดิม เขาโมโหจนแทบคลั่ง!

เล่าเรื่องได้โดยไม่ใช้สคริปต์?

ทุกคำพูดของเขาช่างคลาสสิก?

เถียนปินยังคงไม่ยอมรับว่าจางเย่มีความสามารถจริง ด้วยความขุ่นเคืองที่มีในใจ เถียนปินโพสต์ข้อความโดยไม่เปลี่ยนเวยป๋อก่อน แต่ใช้ไอดีเวยป๋อที่ทางสถานีให้มาเพื่อทำงานในการโพสต์ “คนบางคนอาจสามารถกระโดดขึ้นมาอยู่ที่สูงได้ในช่วงเวลาหนึ่ง แต่เขาจะไม่สามารถทำแบบนั้นได้ตลอดไป อย่าได้มัวเมากับความสำเร็จไปเจ้าคนเลวทราม ถ้าแกยังคิดจะใช้วิธีสกปรกแบบนี้ต่อไปเรื่อยๆ แกได้มีจุดจบที่ไม่สวยแน่!” เถียนปินไม่ได้ชี้เฉพาะว่าเขาพูดถึงใคร แต่ใครก็ตามที่ไม่ได้ตาบอดคงรู้ดีว่าเขากำลังด่าจางเย่นั่นเอง นั่นเป็นเพราะตั้งแต่เวยป๋อของจางเย่ได้ถูกรับรองโดยสถานี ไอดีวีไอพีของเถียนปินก็ถูกเปลี่ยนเป็น ‘อดีตดีเจรายการเรื่องสยองขวัญยามค่ำคืน’ ไปแล้ว

เถียนปินก็มีแฟนคลับของตัวเองเช่นกัน บางคนชอบรูปแบบการจัดรายการของจางเย่ แต่ก็ยังมีคนที่ยึดติดกับเถียนปิน เมื่อเห็นอาจารย์เถียนโพสต์ความคิดเห็นแล้ว เหล่าแฟนคลับของเขาต่างรู้ในทันทีว่าเถียนปินหมายถึงใคร ดังนั้นพวกเขาจึงสนับสนุนดีเจที่ตัวเองชื่นชอบด้วยการเข้าไปที่เวยป๋อของจางเย่และเริ่มด่าทออย่างหยาบคาย!

“ใช้วิธีสกปรกงั้นเหรอ?”

“นี่สินะเหตุผลที่จางเย่ได้ตำแหน่งดีเจไปน่ะ!”

“อาจารย์เถียนพูดถูกแล้ว ฉันไม่เห็นชอบรายการของจางเย่เลย โคตรห่วยแตก!”

อีกด้านหนึ่ง จางเย่ยังไม่แน่ใจนักว่าเกิดอะไรขึ้น เขาเพิ่งไปหยิบน้ำมาดื่มแก้กระหาย แต่พอกลับมาก็พบว่ามีคำด่าทอเต็มเวยป๋อของเขาเสียแล้ว!

“จางเย่ แกมันไอ้หมูสกปรก!”

“พวกเรามาช่วยกันคว่ำบาตรจางเย่กันเถอะ!”

“รายการที่แกจัดมันเส็งเคร็งสิ้นดี! ไสหัวไปได้แล้ว!”

“ใช่ๆ! ให้อาจารย์เถียนกลับไปคุมรายการ ‘เรื่องสยองขวัญยามค่ำคืน’ เหมือนเดิมเถอะ!”

หลังจากที่จางเย่เข้าไปดูหน้าบัญชีเวยป๋อของเถียนปิน ก็พบข้อความที่ถูกเขียนทิ้งไว้ ชายหนุ่มแค่นเสียงอย่างโมโห ตกลงแกจะหาเรื่องกันใช่มั้ย? ยังมีหน้ามาบอกว่าฉันเป็นคนเลวทรามอีกอย่างนั้นเหรอ?

ก่อนที่จางเย่จะทันได้ตอบโต้ บรรดาแฟนคลับของเขาและชาวเนตมุงคนอื่นๆ ต่างกรูกันเข้าไปยังเวยป๋อของเถียนปินและเริ่มการโต้ตอบ!

“ไม่อยากจะเชื่อเลยว่าใต้ฟ้านี้ยังจะมีคนทุเรศแบบนี้อยู่อีก?”

“อยู่ๆ ก็ด่าเพื่อนร่วมงานตัวเองจะๆ แจ้งๆ บนเวยป๋อ? ใครกันที่เลวทรามน่ะหา?”

“ไม่ใช่ว่าเพราะความสามารถของอาจารย์จางดีกว่าแกหรือยังไง เขาถึงได้ตำแหน่งไปครองแทนน่ะ? ถ้าแกไม่ชอบใจก็หัดพัฒนาตัวเองแล้วชิงรายการกลับคืนมาสิ หรือว่าทำได้แต่แอบด่าคนอื่นเขาลับหลังแบบนี้กัน?”

“อะไรของพวกแกกัน อยู่ๆ ก็เข้ามาสอดปาก? เป็นพวกคนถ่อยชอบด่าชาวบ้านหรือไง?”

ตอนนั้นเองโปรดิวเซอร์รายการหูเฟยที่ได้สนทนากับจางเย่ก่อนหน้านี้ ก็ได้เข้ามาช่วยพูดแทนจางเย่ “คนเราควรจะต้องยอมรับในผลของการกระทำของตนเอง ไม่ควรมาฉุดรั้งคนอื่นไว้เพียงเพราะแค่เขามีความสามารถมากกว่า นี่มันเรื่องน่าขันสิ้นดี ใครที่มีหัวคิดแค่มองดูก็รู้แล้วว่าเรื่องมันเป็นยังไงมายังไงน่ะ!”

ทั้งสองฝั่งต่างเริ่มสงครามฝีปากกันแล้ว!

เวยป๋อถูกกระหน่ำข้อความจนแทบแตก!

“ลูก มากินผลไม้สิ!” แม่ของจางเย่ตะโกนมาจากนอกห้อง หลังจากนอนกลางวันเต็มอิ่มแล้ว

จางเย่ยังไม่มีอารมณ์กินอะไรทั้งนั้น “ไม่เอาหรอกแม่ ผมยุ่งอยู่ตอนนี้น่ะ”

แม่ของเขาเปิดประตูเดินเข้ามา “ยุ่งอะไรกันน่ะ? กินก่อนแล้วค่อยจัดการธุระก็ได้นี่นา”

จางเย่จ้องไปที่หน้าจอคอมพิวเตอร์ “ยังไม่ได้หรอกแม่ เพื่อนร่วมงานผมกำลังด่าผมอยู่ทางเวยป๋อนี่ ให้ตายเถอะทุเรศจริงๆ เลย เดี๋ยวผมขอจัดการกับมันก่อนนะแม่”

แม่ของเขาพลันโกรธขึ้นมา “ใครกันกล้ามาด่าลูกชายของฉันน่ะ? เฮอะ เจ้าเด็กน้อยลูกกะ*รี่นั่น! อย่าไปตอบโต้กับเขาล่ะ ถึงเขาจะทำไม่ถูกต้องแต่ถ้าเราไปตอบโต้ มันจะได้ไม่คุ้มเสียเอานะลูก ตอนนี้สถานะลูกก็ไม่เหมือนเมื่อก่อนแล้วด้วย”

“เข้าใจแล้วแม่ ไม่ต้องห่วง” จางเย่เห็นเถียนปินโพสต์ข้อความเพิ่มเติม

เขียนไว้ว่า “คนที่ดูน่าสงสัยยังไงก็ถือว่าใช้การไม่ได้ ต่อให้มันจะเก่งแค่ไหนก็ตามทีเถอะ!”

จางเย่แค่นเสียงตอบกลับ “ฉันดูน่าสงสัยยังไงกันล่ะ? ไหนช่วยชี้แนะหน่อยได้มั้ยอาจารย์เถียน!?”

เถียนปินใช้ข้อความที่ให้ความรู้สึกราวกับเป็นปริศนา “นายไม่รู้จริงๆ งั้นหรือ?” 

จางเย่ตอบกลับ “อย่ามาแสร้งทำเป็นใช้คำให้ดูลึกลับชักนำคนไปในทางที่ผิดหน่อยเลย พูดมาสิว่าฉันทำผิดตรงไหน ฉันก็อยากรู้เหมือนกันนั่นแหละ!”

เถียนปินเย้ยหยัน “นายก็รู้ดีอยู่แล้วว่านายน่ะมันเป็นคนยังไง!”

จางเย่ตอบกลับอย่างโกรธเกรี้ยว “ก็ฉันไม่รู้นี่ ฉันทำอะไรด้วยความซื่อตรงเสมอ ถ้านายพูดตรงๆ ไม่เป็นก็เลิกใช้คำกำกวมแบบนี้ได้แล้ว หรือว่าไม่มีแม้กระทั่งความมั่นใจในคำพูดตนเองงั้นเหรอ?”

เถียนปินตอบ “เหอะๆ คนเลวทรามยังไงก็เป็นคนเลวทรามอยู่วันยังค่ำ”

…

สถานีวิทยุนครหลวง

มีคนมากมายกำลังทำงานอยู่ในช่องวรรณกรรมวันนี้

ดีเจเจ้าของรายการช่วงเวลากลางวันตะโกนขึ้นมา “เฮ้ย มาดูนี่กันเร็ว เกิดเรื่องแล้ว! เถียนปินกับจางเย่กำลังทะเลาะกันบนเวยป๋อ!”

“หา? อะไรนะ?”

“ไหนๆ ขอฉันดูหน่อยสิ!”

“ไอ้หยา! อาจารย์เถียนนี่จริงๆ เลย...”

“อาจารย์เถียนทำอะไรน่ะ? ทำไมอยู่ๆ เขาถึงทำแบบนั้น!”

“แถมยังใช้เวยป๋อที่ได้สถานีรับรองสถานะด้วยนะ นี่มันไม่ดีแล้ว ผู้ฟังจะต้องยิ่งสงสัยแน่ว่าเกิดอะไรขึ้นน่ะ!”

ดีเจหน้าเก่าหลายคนต่างไม่ชอบใจมาก หวังเสียวเหม่ยขมวดคิ้ว ในขณะที่เสี่ยวฟางกำลังโกรธอย่างมาก!

“ฉันจะไปบอกให้หัวหน้ารู้!”

“ใครก็ได้ช่วยโทรไปหาเถียนปินกับจางเย่ให้หน่อยได้รึเปล่า? บอกพวกเขาให้หยุดได้แล้ว! แล้วก็ลบข้อความที่โพสต์ทิ้งไปด้วย!”

…

กริ๊งๆๆ เสียงโทรศัพท์ดังขึ้นมา

จางเย่เห็นชื่อคนโทรเข้ามา เป็นอาจารย์เฝิงจากรายการ ‘จากวัยชราสู่วัยเยาว์’ นั่นเอง เขารับสายและได้ยินเสียงอาจารย์เฝิงลอยเข้ามา “จางน้อย ลบข้อความพวกนั้นบนเวยป๋อได้แล้ว ตอนนี้ผู้อำนวยการจ้าวรับรู้ถึงเรื่องที่เกิดขึ้นแล้ว เขาโกรธมากและต้องการให้เธอหยุดเดี๋ยวนี้ ขืนทำมากไปกว่านี้มันจะส่งผลเสียถึงสถานีเอานะ ตอนนี้ฝั่งเถียนปินก็มีคนไปห้ามแล้วเหมือนกัน ใจเย็นๆ ก่อน แล้วเราค่อยมาคุยกันที่สำนักงานวันพรุ่งนี้อีกทีหนึ่ง!”


จางเย่กล่าวอย่างขุ่นเคือง “ผมโดนเถียนปินกับแฟนคลับของเขาด่ามาทั้งวันนะ แล้วผมก็ยังไม่ได้ใช้คำสบถหรือคำด่าแม้แต่คำเดียวด้วย ไม่ใช่เหรอ? แล้วนี่อาจารย์ยังอยากจะให้ผมใจเย็นอีก? ผมพูดอะไรมากไปงั้นเหรอ? ผมแค่ต้องการให้เถียนปินอธิบายมาว่าผมไม่ดียังไงแค่นั้นเอง แล้วทำไมผมถึงเป็นคนเลวทรามไปเสียอย่างนั้นล่ะ? หรือผมไปก่อปัญหาอะไรไว้งั้นเหรอ?”

อาจารย์เฝิงตอบกลับ “ดูอารมณ์ของนายตอนนี้สิ คราวนี้มาพาลใส่ฉันแล้วเนี่ยนะ? เด็กน้อยสงบสติอารมณ์ลงก่อน ฉันไม่ได้บอกว่านายผิด แค่บอกว่าให้นายอดทนเอาไว้”

“อาจารย์เฝิง ถึงผมจะไม่อยากทำ แต่ถือว่าผมเห็นแก่หน้าอาจารย์ก็แล้วกัน” จางเย่พูดอย่างสบายๆ ในบรรดาดีเจของช่องวรรณกรรมทั้งหมด เขาประทับใจอาจารย์เฝิงมากที่สุด ดีเจชราผู้นี้คร่ำหวอดในวงการมานานแต่ก็ยังเป็นกันเองกับเขา แถมยังใจดีกับทุกคนอีกด้วย ดังนั้นจางเย่จึงยอมลงให้อาจารย์เฝิงอย่างง่ายดาย

“ดีแล้ว ใจเย็นไว้ก่อนดีที่สุดนะ” จากนั้นอาจารย์เฝิงจึงวางสายไป

อย่างไรเสียหลังจากวางสาย จางเย่หันไปแค่นเสียงใส่คอมพิวเตอร์ ถึงแม้เขาสัญญากับอาจารย์เฝิงว่าจะใจเย็นลงแล้ว แต่ความจริงมันยากที่จะทำอย่างนั้นได้ ให้ลบข้อความในเวยป๋องั้นเหรอ? ให้นิ่งเฉยงั้นเหรอ? เจ้าเถียนนั่นปากมากขนาดนั้นแล้วจะให้ฉันอยู่เฉยได้อย่างไรกันล่ะ!?

เหล่าแฟนคลับของเถียนปินยังคงโจมตีจางเย่อยู่

“ดูสิๆ จางเย่เงียบไปแล้ว”

“ฮ่ะๆๆ สงสัยป่านนี้โกรธเพราะโดนด่าจนตัวสั่นไปแล้วมั้ง!”

“ไอ้โง่ยังไงก็คือไอ้โง่! เป็นแค่เด็กใหม่ริอาจมาแย่งชิงตำแหน่งกับรุ่นพี่!”

“ฉันอดสงสารอาจารย์เถียนไม่ได้เลย! ทำไมเขาต้องมาเจอกับพวกที่ไม่รู้จุดยืนของตัวเองด้วยนะ!”

“ทุกคน ด่ามันเข้าไป! ฟลัดมันเข้าไปอีก! อย่าได้ลังเล! เรียกคืนความยุติธรรมให้กับอาจารย์เถียนกัน!”

เถียนปินได้ปลุกเร้าอารมณ์ของเหล่าแฟนๆไปเรียบร้อยแล้ว ถึงเขาจะไม่สามารถด่าออกหน้าด้วยตัวเองได้ แต่เขายังมีเหล่าแฟนๆ ช่วยสบถด่าจางเย่ต่อไป!

บางคนที่มาช่วยด่าจางเย่นั้นไม่ได้รู้ความจริง เขาพวกแค่คิดว่าอาจารย์เถียนถูกที่สุดแค่นั้นเอง หลายคนในนั้นแค่ตามๆ กันมาเท่านั้น โลกอินเทอร์เน็ตที่เป็นโลกเปิดเช่นนี้ ทำให้หลายคนใช้มันเพื่อระบายอารมณ์สบถคำหยาบออกมา พวกเขาไม่สนใจอะไรทั้งนั้น ขอเพียงสาแก่ใจก็ถือว่าโอเคแล้ว อีกอย่างจางเย่จะไม่มีวันตอบโต้พวกเขากลับด้วย เพราะชายหนุ่มเป็นบุคคลสาธารณะ ทำให้ต้องระมัดระวังในคำพูดมากกว่าคนทั่วไป นี่ทำให้เหล่าแฟนคลับของเถียนปินด่าแบบไม่มีการยั้งมือแม้แต่น้อย พวกเขาก็แค่มีความสุขที่ได้ด่าทอคนที่เก่งกว่าหรือดีกว่าพวกเขา มันก็แค่นั่นเอง

ไม่กล้าด่ากลับงั้นหรือ?

แน่นอนว่า ถ้าหากเป็นดีเจทั่วๆ ไป พวกเขาคงไม่ทำเช่นนั้น อย่างไรก็ตามจางเย่ไม่ใช่คนทั่วไป กองทัพแฟนคลับพวกนี้ประเมินอารมณ์ของชายหนุ่มต่ำไปมาก!

มาด่าฉันโดยที่ไม่มีเหตุผลงั้นหรือ?

เหยียบหัวฉันซ้ำแล้วซ้ำเล่า?

เขารู้ดีอย่างลึกซึ้งว่าโลกอินเทอร์เน็ตเป็นอย่างไร มันไม่จำเป็นต้องมีเหตุผลอะไรมารองรับให้มากความ คนพวกนี้แค่นึกอยากด่าก็ด่าเท่านั้นเอง มันไม่สามารถจบปัญหาด้วยการใช้เหตุผลมาพูดคุยได้ และมันก็ไร้ประโยชน์สิ้นดีที่จะทำแบบนั้น ความแข็งแกร่งเท่านั้นที่เป็นตัวตัดสิน! ต้องดุดันกว่า มีพลังมากกว่าเท่านั้น ถึงจะสามารถคว้าชัยในศึกครั้งนี้ไปได้! ได้เลย! ฉันจะทำให้พวกแกรู้เองว่าใครกันแน่ที่เหนือกว่ากัน! แค่คำหยาบเนี่ย? คิดเหรอว่าฉันจะใช้ไม่เป็นน่ะ? คิดหรือว่าฉันคนนี้จะกลัวน่ะหืม?


[Go To Next Chapter]( ./32.md)