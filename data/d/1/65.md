##บทที่ 64 : ลูกเล่นใหม่ของลอตเตอรี่ - เพิ่มเดิมพัน!
วันที่สองหลังจากวันไหว้พระจันทร์ 

ฝนพรำเบา ๆ ตลอดคืนทำให้ตอนเช้าอากาศเย็นสบาย 

จางเย่กำลังพักผ่อนในห้องเช่าขนาดสามสิบตารางเมตรของตัวเอง เตรียมพร้อมจัดการเรื่องสำคัญ - เสี่ยงล็อตเตอรี่ 

ในตอนนี้ ค่าชื่อเสียงของเขาสูงจนน่าตระหนกถึง 630,000 แล้ว เพิ่มขึ้นหนึ่งแสนจุดจากครั้งก่อน ด้วยการออกอากาศของ ‘คนขุดสุสาน’ และ ‘พ่อมดแห่งออซ’ เมื่อไม่กี่วันที่ผ่านมา รวมไปถึงแฟนคลับที่เพิ่มมากขึ้นจากกลอน ‘เห็นหรือไม่เห็น’ บนเวยป๋อ และ ‘ลำนำทำนองวารี’ ซึ่งออกอากาศสดในงานชุมนุมบทกวีเทศกาลไหว้พระจันทร์ ยิ่งกว่านั้นยังมีความนิยมที่จางเย่ได้รับจากหนังสือพิมพ์ปักกิ่งไทม์และข่าวค่ำนครหลวงฉบับเมื่อวานอีกด้วย ราวกับว่าดอกไม้กำลังเบ่งบานอยู่รอบทิศ ดังนั้นค่าชื่อเสียงของเขาจึงทะยานขึ้นสู่ระดับที่ไม่เคยเป็นมาก่อน นึก ๆ ดูแล้ว จางเย่ไม่เคยได้รับค่าชื่อเสียงมากขนาดนี้มาก่อนเลย เขารู้สึกเหมือนตัวเองเป็นเศรษฐีใหม่!

ช่างเป็นความรู้สึกที่ชวนให้เสพติดจริง ๆ ! 

เรียกได้ว่าการทำงานหนักของเขาส่งผลตอบแทนแล้ว!

จางเย่ลืมความกดดันทั้งหลายไปแล้วสูดหายใจลึก จากนั้นเดินไปห้องน้ำล้างมือด้วยสบู่สามครั้งก่อนจะนั่งลงบนเตียง - เขาถือโชคลางแบบนี้เสมอ

หน้าต่างเกมปรากฏขึ้น

[ ไอเทม ]: ว่างเปล่า
[ ร้านค้า ]: "แคปซูลความทรงจำ" เพียงอย่างเดียว
[ ลอตเตอรี่ ]: วิธีเดียวที่จะได้รับไอเทมใหม่ได้

จางเย่ใช้มือที่หอมกรุ่นของเขาแตะหน้าจอลอตเตอรี่และเลือกซื้อโอกาสเสี่ยงโชคหนึ่งครั้ง หลังจากกดยืนยัน วงล้อก็เริ่มหมุน การเสี่ยงดวงเริ่มขึ้นแล้ว!

หมวดเพิ่มค่าสเตตัส….

หมวดใช้แล้วทิ้ง……

หมวดสกิล…..

หมวดพิเศษ…..

เข็มวงล้อหมุนผ่านไปหมวดแล้วหมวดเล่า! 

ประมาณสิบวินาทีต่อมา เข็มก็เริ่มหมุนช้าลง!

ครั้งก่อนจางเย่โชคดีมากถูกรางวัลจากหมวดพิเศษ เขาจึงไม่ได้ตั้งความหวังไว้มากนักเพราะโอกาสที่จะโชคดีซ้ำในเวลาไล่เลี่ยกันมันน้อยเกินไป ครั้งนี้เขาหวังว่าจะได้รางวัลจากหมวดเพิ่มสเตตัสหรือหมวดสกิลบ้าง เป็นเพราะเขายังไม่เคยได้เห็นไอเทมจากสองหมวดนี้เลย เมื่อไม่รู้ก็เลยคาดหวังเป็นธรรมดา นอกจากนี้เขายังอยากเพิ่มความคุ้นเคยกับการใช้งานแหวนเกมและผลของมันให้เร็วที่สุดเท่าที่จะเป็นไปได้อีกด้วย อาทิเช่น ไอเทมของหมวดสกิลคืออะไร? หรือ วงเล็บที่อยู่ด้านหลังของหีบสมบัติ มีคำว่า ‘เล็ก’ เขียนเอาไว้ จะมีหีบสมบัติ (กลาง) หรือ หีบสมบัติ (ใหญ่) ด้วยหรือไม่? จะเปิดมันได้ยังไง? หรือว่าเขาต้องอัพเลเวล? จะมีคุณสมบัติแค่นี้เท่านั้นหรือเปล่า? จางเย่ยังไม่เข้าใจเรื่องพวกนี้ทั้งหมด

ค่าชื่อเสียงของเขาขึ้นอยู่กับสิ่งนี้ ทั้งสติ๊กเกอร์โชคร้าย แคปซูลความทรงจำ ฯลฯ ได้ผลักดันหน้าที่การงานของเขาให้ก้าวกระโดดอย่างอัศจรรย์ แม้กระทั่งการเปลี่ยนแปลงพื้นฐานของโลกนี้ก็เป็นเพราะแหวนเกมทั้งนั้น เพราะมันจางเย่ถึงสามารถนำผลงานวรรณกรรมที่ไม่มีใครรู้จักมาใช้จนดูเทพได้ขนาดนี้ เรื่องสำคัญสุดยอดที่ชีวิตเขาต้องพึ่งพาแบบนี้ เขาจำเป็นต้องศึกษามันให้ถ้วนถี่ เขามีเป้าหมายที่ยิ่งใหญ่ จะไม่ยอมพอใจกับชีวิตแบบคนธรรมดาเป็นอันขาด

คิดมาถึงตรงนี้ เข็มก็หยุดสนิท! 

เมื่อเห็นจุดที่เข็มหยุดลง จางเย่ก็รู้สึกเซ็งเล็กน้อย น้องสาวแกสิ ทำไมถึงเป็นหมวดใช้แล้วทิ้งอีกล่ะ? ถึงหมวดนี้จะมีโอกาสเกิดตั้ง 50% ก็เถอะ แต่มันก็ไม่ควรจะเกิดทุกครั้งสิ!

จางเย่ได้รับหีบสมบัติ (เล็ก) จากหมวดใช้แล้วทิ้งอีกหนึ่งอัน เขาจำใจรับมาแล้วเปิดฝาออก อันที่จริง จางเย่ไม่คาดหวังกับหมวดใช้แล้วทิ้งอีกแล้วเพราะเขาได้มันมาบ่อยครั้งเกินไป อย่างไรก็ตาม เมื่อเขาเปิดหีบสมบัติและเห็นไอเทมที่อยู่ด้านในพร้อมกับคำอธิบาย เขาก็อดรู้สึกแปลกใจแกมยินดีไม่ได้!

[ ขนมปังโชคดี ]: 
คำอธิบายไอเทม : มีผลทันทีเมื่อรับประทาน เพิ่มสเตตัสค่าโชคของผู้เล่นเป็นเวลาห้านาที

เพิ่มค่าโชค? ของดีสิเนี่ย! แน่นอนว่าจางเย่ไม่เคยใช้มันมาก่อน แต่ทว่าเขาเคยใช้สติ๊กเกอร์โชคร้ายและวงแหวนโชคร้ายมาแล้ว จากไอเทมสองชิ้นนี้ เขาพอจะมองออกว่าขนมปังโชคดีจะมีผลยังไง มันต้องไม่เลวอย่างแน่นอน!

จางเย่หัวเราะออกในที่สุด เขาเก็บขนมปังโชคดีอย่างระวังแล้วเปิดเมนูลอตเตอรี่อีกครั้ง เขายังมีค่าชื่อเสียงอยู่อีก 500,000 เสี่ยงโชคได้อีกห้าครั้ง แต่เพื่อความปลอดภัยเขาจะเก็บค่าชื่อเสียงหนึ่งแสนสุดท้ายไว้ เพื่อให้แน่ใจว่าเขาจะยังสามารถดึงความรู้ที่เขาจำได้ไม่แม่นยำนักออกมาได้เมื่อถึงคราวจำเป็น สำหรับเขาที่ต้องการจะเป็นดารา เป็นซูเปอร์สตาร์ที่ยิ่งใหญ่เหนือกว่าจางหย่วนฉี เขาจำเป็นต้องรอบคอบเข้าไว้

ยังเหลือโอกาสอีกสี่ครั้ง! 

จางเย่เลือกลอตเตอรี่อีกครั้งและกดยืนยันคำสั่งซื้อ!

เข็มเริ่มขยับ จางเย่จ้องมองวงล้อตาไม่กะพริบ บางทีอาจจะเพราะเขาเพ่งมองอย่างจริงจัง แต่จางเย่ก็รู้สึกช็อคขึ้นมาทันทีเมื่อสังเกตเห็นตัวเลือกที่ไม่เคยเห็นมาก่อนบนหน้าต่างวงล้อ เป็นเพราะมันมีจำนวนหมวดมากเกินไปแถมยังสีอีกสารพัดโซนและตัวเข็มอีก วงล้อจึงดูซับซ้อนมาก ทำให้เขาไขว้เขวเสียจนไม่เคยค้นพบมันมาก่อน ตัวเลือกนี้มีขนาดเล็กมากอยู่ที่มุมขวาสุดของหน้าต่าง

[ เพิ่มเดิมพัน ]

เพียงสองคำไม่มีคำอธิบายใด ๆ อีก

จางเย่ลังเลอยู่ครู่หนึ่ง ก่อนจะแตะมัน

ปั๊บ! จอหน้าต่างเด้งขึ้นมา ขณะเดียวกันเข็มวงล้อก็หยุดอยู่กับที่และไม่ขยับต่อ มีคำถามปรากฏขึ้นบนหน้าจอ

ต้องการเพิ่มเดิมพันหรือไม่?
"ใช่" หรือ "ไม่".

จางเย่ตัดสินใจทดลองเพื่อศึกษามัน ดังนั้นจึงกดเลือก “ใช่” ต่อจากนั้นค่าชื่อเสียงของเขาและตัวเลือกก็ปรากฏขึ้น

เลือกจำนวนเดิมพันเพิ่ม

ค่าเริ่มต้นคือ “1” และมีลูกศรชี้ขึ้นและลงอยู่ด้านข้าง เขาสามารถเพิ่มเดิมพันได้ 

จางเย่ลังเลอยู่นาน ก่อนทำใจกล้ากดเลือกเพิ่มเดิมพันเป็นสาม เขาสำรองค่าชื่อเสียงหนึ่งแสนจุดเอาไว้ นี่เป็นเดิมพันสูงสุดที่เขาสามารถจะเพิ่มได้ ทุกเดิมพันมีค่าหนึ่งแสนจุด

เมื่อซื้อเดิมพันเพิ่มเป็นสาม ค่าชื่อเสียงของเขาก็กลายเป็นหนึ่งแสนสามหมื่นทันที
หลังจากนั้น หน้าต่างก็เด้งหายไปและกลับสู่จอวงล้อเหมือนเดิม

เข็มเริ่มเดินต่อ มันไม่ได้เริ่มรอบใหม่ แต่กลับขยับต่อจากรอบเดิม ความเร็วของมันช้าลงเรื่อย ๆ และเข้าใกล้หมวดสเตตัสเข้าไปทุกที!

หยุด!
หยุดเถอะ ได้โปรด!

จางเย่ได้แต่หวังว่าเขาจะสามารถใช้มือลากเข็มได้ตามใจ!

บางทีอาจจะเป็นเพราะสวรรค์ได้ยินคำวิงวอนของเขา ขณะที่เข็มยังขยับต่อไปเรื่อย ๆ มันก็เข้าใกล้หมวดสเตตัสในเสี้ยววินาทีสุดท้ายและแตะโซนนั้นเพียงแค่หนึ่งมิลลิเมตร! ในที่สุดเขาก็ได้รางวัลจากหมวดเพิ่มสเตตัสที่ไม่เคยได้มาก่อนสมใจ จางเย่คาดหวังกับมันอย่างมากมาย!

หีบสมบัติปรากฏขึ้น มันยังเป็นหีบสมบัติ (เล็ก) อันเดิมนั่นเอง

ทว่า สิ่งที่แตกต่างจากครั้งก่อนก็คือมีหีบสมบัติ (เล็ก) ถึงสี่ชิ้น! 

นี่คือผลของการเพิ่มเดิมพันเหรอ? การเสี่ยงล็อตเตอรี่ถือเป็นหนึ่งเดิมพัน เมื่อกดเพิ่มสามเดิมพัน เลยได้หีบสมบัติสี่ชิ้นงั้นเหรอ?

จางเย่รีบหยีบหีบสมบัติทั้งหมด ใช้มือซ้ายเปิดฝาออกผลของมันทำให้เขาแปลกใจอย่างยิ่ง!

ผลเพิ่มเสน่ห์ (ดวงตา)!
ผลเพิ่มเสน่ห์ (ดวงตา)!
ผลเพิ่มเสน่ห์ (ดวงตา)!
แล้วก็ ผลเพิ่มเสน่ห์ (ดวงตา)!
หีบสมบัติทั้งสี่เปิดออกมาเป็นไอเทมเพิ่มค่าสเตตัสเดียวกัน!

นี่สินะความหมายของการเพิ่มเดิมพัน! มันก็เหมือนกับการซื้อล็อตเตอรี่ เพิ่มเดิมพันหมายถึงสองเท่า สามเท่า หรือมากกว่านั้น!

พอเข้าใจผลของมัน จางเย่เชื่อว่าตัวเลือกเพิ่มเดิมพันนี้จะเป็นประโยชน์ต่อเขาอย่างมากในอนาคต เพราะเขาเพิ่มเดิมพันในขณะที่วงล้อใกล้จะหยุดแล้วแต่มันยังหมุนต่อ นี่หมายความว่าเมื่อไรก็ตามที่จางเย่ต้องการไอเทมจากหมวดใดหมวดหนึ่ง เขาสามารถเฝ้าดูเข็มและรอจนกระทั่งมันใกล้จะหยุดในหมวดที่เขาต้องการก่อนจะเริ่มเพิ่มเดิมพัน การซื้อเดิมพันเพิ่มจะช่วยให้เขาได้รับรางวัลจากหมวดที่เขาต้องการได้หลายชิ้นในครั้งเดียว!
*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./66.md)