##บทที่ 34 : ปฏิเสธผู้บริหาร!
ที่ทำงาน

จางเย่เข้าห้องอัดและเริ่มทำงาน

เรื่องนี้ถือว่าไม่เล็กน้อยแต่ก็ไม่ใหญ่โตอะไร พิธีกรรายการทีวีหลายคนก็เคยใช้คำหยาบบนเวยป๋อเหมือนกัน สุดท้ายก็ยังอยู่ดี แม้พวกเขาจะโดนตักเตือนและโดนลงโทษทางวินัยบ้าง แต่หลังจากเขียนรายงานสำนึกผิดเสร็จ เรื่องนี้ก็จะถือว่าจบไป แน่นอนว่ามันไม่ได้ตื้นเขินขนาดนั้น เพราะในช่วงนี้จางเย่ต้องรู้จักหดหางทำตัวดีๆ รอให้เรื่องซาลงก่อนอย่างไม่มีทางเลือก ใครใช้ให้เขาก่นด่าลงเวยป๋อเสียกระเจิงขนาดนั้นเล่า? ถึงขนาดทำเถียนปินเข้าโรงพยาบาล ก็ต้องจ่ายค่าตอบแทนโทษฐานเล่นสนุกเกินไปนั่นแหละ

หนึ่งชั่วโมง...

สามชั่วโมง...

จางเย่อัดเสียงภาคแรกของหนังสือ ‘คนขุดสุสาน’ จนจบ สำหรับภาคต่อ ‘คนขุดสุสาน 2’ เขาตั้งใจจะไม่เล่าต่อเพราะรู้สึกว่ามันแย่กว่าภาคแรกมาก จางเย่ไม่ต้องการเสี่ยงเพราะมันอาจกระทบต่อเรตติ้งคนฟัง ดังนั้นจึงตัดสินใจหยุดทำงานไว้แค่ตรงนี้

ในที่สุดก็เสร็จจนได้

ฟิ้ว จางเย่รู้สึกเหมือนยกภาระหนักอกลงไปได้ เทปบันทึกที่เหลืออยู่พอจะให้ออกอากาศรายการ ‘เรื่องสยองขวัญยามค่ำคืน’ ไปได้อีกหนึ่งถึงสองเดือน เขาไม่ต้องทำโอทีทั้งวันทั้งคืนอีกแล้ว ในที่สุดก็สามารถพักได้เสียที

มื้อเที่ยง

ที่โรงอาหารด้านล่าง ผู้คนแออัดเต็มไปหมด

“พ่อครัว ขอมะเขือผัด เนื้อผัดแล้วก็ข้าวสองถ้วย” หลังจากได้เงินเดือนและโบนัส จางเย่ก็ตัดสินใจเลิกกินบะหมี่กึ่งสำเร็จรูปเสียที ในที่สุดเขาก็สามารถสั่งอาหารมื้อใหญ่ในโรงอาหารได้แล้ว อันที่จริงอาหารของที่นี่ทั้งดีและถูกไม่น้อย ยิ่งไปกว่านั้นยังมีสวัสดิการค่าอาหารรวมอยู่ในเงินเดือนพนักงานอีกด้วย ชายหนุ่มไม่ขาดเงินแล้ว ในขณะที่ยื่นเงิน 11 หยวน ไปให้พ่อครัว เขารู้สึกเหมือนกับว่าตัวเองเป็นเศรษฐีที่สามารถใช้เงินฟุ่มเฟือยได้ ข้าวมื้อนี้ช่างหรูหราจริงๆ!

“จางน้อย” คนผู้หนึ่งร้องทัก

หลังจากรับอาหารมา จางเย่ก็หันไปตามเสียงเรียก “คุณคือ?”

เลขาของผู้บริหารสถานีเป็นคนเรียกเขา “ท่านรองผู้อำนวยการสถานีเจี่ย เชิญคุณไปร่วมโต๊ะน่ะ”

จางเย่สับสนเล็กน้อยแต่ก็เดินตามเลขานุการไปยังห้องอาหารเล็กที่ด้านหลัง ตัวห้องเป็นโถงขนาดใหญ่และมีผนังแบ่งซอยพื้นที่เอาไว้ อันที่จริงมันดูคล้ายกับห้องสุขา โดยทั่วไปจะมีเพียงผู้บริหารสถานี ผู้อำนวยการช่อง ไม่ก็รองผู้อำนวยการช่องเท่านั้นที่นั่งรับประทานอาหารในห้องเล็กนี้ ก่อนหน้านี้ห้องอาหารเล็กถือเป็นห้องพิเศษเพราะมีการตกแต่งไว้อย่างหรูหราอลังการ แต่เมื่อเบื้องบนมีนโยบายส่งเสริมความประหยัด ห้องพิเศษจึงถูกระงับ ผู้บริหารจึงรับประทานทานอาหารร่วมกับพนักงานทั่วไป

หลังฉากกั้น

จ้าวกั๋วโจวและรองผู้อำนวยการสถานีเจี่ยนั่งอยู่ตรงข้ามกัน มีผู้บริหารอีกหนึ่งคนที่จางเย่ไม่รู้จักนั่งรวมอยู่ด้วย

“ท่านรองเจี่ย ผู้อำนวยการจ้าว” จางเย่ยืนถือถาดอาหารเอ่ยทัก “ท่านเรียกหาผมหรือครับ?”

จ้าวกั๋วโจวผายมือลง “นั่งสิ จางน้อย มานั่งกินด้วยกัน ท่านรองฯ เจี่ยมีเรื่องอยากคุยกับนายน่ะ คุยไปกินไปดีกว่า”

รองผู้อำนวยการสถานีเจี่ยเป็นชายชราร่างเล็ก เมื่อตอนที่จางเย่ร่วมจัดรายการ ‘พูดคุยรอบโลก’ แล้วเกิดเรื่องผู้ฟังจะฆ่าตัวตาย รองผู้อำนวยการสถานีเจี่ยก็มาด้วยและได้พบหน้าจางเย่หนหนึ่ง รองผู้อำนวยการสถานีเจี่ยวางตะเกียบลงแล้วหันมายิ้มหน้าบานเป็นดอกเก็กฮวยให้ “ฉันเห็นคุณเข้าแถวรออยู่ตอนที่เดินผ่าน ก็เลยให้เลขาไปเชิญมาน่ะ เป็นยังไงบ้าง? ได้ข่าวว่าคุณอัดรายการเกือบเสร็จแล้วเหรอ?”

จางเย่ตอบอย่างไม่อ้อมค้อม “อัดเสร็จหมดแล้วครับ”

จ้าวกั๋วโจวเอ่ยชม “จางน้อยทำโอทีมาหลายวันแล้วครับ อัดรายการต่อเนื่องกันเป็นสิบๆ ตอน เขาขยันมากทีเดียว”

รองผู้อำนวยการสถานีเจี่ยตอบรับอย่างรวบรัดก่อนที่จะเปลี่ยนน้ำเสียง "เรื่องเดียวที่ไม่ดีก็คือเรื่องเมื่อวานนี้ใช่ไหม? เวยป๋ออาจจะเป็นพื้นที่ส่วนตัวของคุณ แต่บัญชีของคุณเป็นบัญชีทางการที่ติดชื่อสถานีวิทยุของเรา คุณเป็นบุคคลสาธารณะ ทุกอย่างที่คุณพูดและทำต้องเหมาะสม คำนึงถึงผลกระทบรอบด้านด้วยล่ะ! "

จางเย่ยอมรับผิด "ท่านรองเจี่ยครับ มันจะไม่เกิดขึ้นอีก"

หลังจากตำหนิจางเย่ไปเล็กน้อย ผู้บริหารที่นั่งอยู่ด้านข้างที่จางเย่ไม่รู้จักก็ดึงเอกสารขึ้นมา

รองผู้อำนวยการสถานีเจี่ยรับไปดูก่อนจะพยักหน้าแล้วยื่นเอกสารให้จางเย่ “ฉันต้องการคุยกับคุณเรื่องการตีพิมพ์ ‘คนขุดสุดสาน’ น่ะ คุณนี่โชคดีนะ ทางสถานีตัดสินใจช่วยเหลือคุณจัดการเกี่ยวกับการตีพิมพ์”

จางเย่แปลกใจ “ตีพิมพ์? สถานีของเรามีแผนกสิ่งพิมพ์ด้วยเหรอครับ?”

รองผู้อำนวยการสถานีเจี่ยกล่าวว่า “สถานีของเราไม่มี แต่ทางเราได้ช่วยจัดการเรื่องทุกอย่างเกี่ยวกับสำนักพิมพ์ให้คุณแล้ว นี่เป็นหนังสือมอบอำนาจ อ่านดูก่อน ถ้าไม่มีข้อผิดพลาดก็เซ็นชื่อซะ พนักงานที่รับผิดชอบเรื่องสัญญาและการตลาดเรื่อง ‘คนขุดสุสาน’ จะติดต่อคุณไปเมื่อถึงเวลา คุณไม่ต้องกังวลอะไรมาก อีกอย่าง พวกเราจะให้ค่าตอบแทนคุณอย่างดี 20,000 ทั้งเรื่องเลย!”

จางเย่ตะลึง “20,000? ขายลิขสิทธิ์ทั้งหมด?”

รองผู้อำนวยการสถานีเจี่ยดูไม่ค่อยพอใจกับท่าทีของจางเย่ “แน่นอน เรากำลังจะขอซื้อลิขสิทธิ์ เด็กหน้าใหม่น่ะไม่ค่อยจะได้รับค่าลิขสิทธิ์ใดๆ แถมยังมีความเสี่ยงมากกว่าอีกด้วย คิดว่า 20,000 น้อยหรือไง? คุณเป็นมือใหม่ที่ไม่เคยมีผลงานตีพิมพ์ 20,000 สำหรับค่าลิขสิทธิ์นี่ถือเป็นราคาที่สูงมาก หากคุณรู้จักตลาด คุณก็จะเข้าใจ”

เข้าใจกับตูดสิวะ!

คิดว่าฉันปัญญาอ่อนหรือยังไงหา!?

อันที่จริงจางเย่ไม่ได้ตั้งใจที่จะตีพิมพ์นิยายของเขาในเร็วๆ นี้ เขารู้ว่ารากฐานของเขาอยู่ในสถานีวิทยุ เขาต้องการทำงานของเขาที่สถานีวิทยุให้ดีด้วยการสร้างผลงานที่ดีและสร้างชื่อให้ตัวเอง แล้วก็ไม่ได้รีบร้อนที่จะตีพิมพ์จนกว่าจะถึงช่วงต่อไปในอนาคต แม้ว่าชายหนุ่มไม่ได้รีบร้อนที่จะออกหนังสือ แต่เขาก็อดรู้สึกไม่พอใจที่ทำไมไม่มีใครติดต่อเขาเกี่ยวกับการตีพิมพ์นวนิยายยอดเยี่ยมเรื่องนี้เลย? พวกสำนักพิมพ์ไร้สมองไปแล้วหรือ? คำพูดของรองผู้อำนวยการสถานีทำให้จางเย่เข้าใจ ไม่ใช่ว่าสำนักพิมพ์ไม่ถูกตานวนิยายของเขา แต่พวกเขาได้ติดต่อผ่านสถานีไปแล้วต่างหาก ติดที่ทางสถานีไม่ได้แจ้งเขา ทั้งไม่ขอความเห็นอีกด้วย แต่กลับต้องการที่จะทำหนังสือมอบอำนาจเสียก่อน หนังสือมอบอำนาจยาวถึง 7-8 หน้า เมื่อเปิดอ่านดูผ่านๆ ความหมายของมันก็คือการมอบลิขสิทธิ์ทั้งหมดของ ‘คนขุดสุดสาน’ ทั้งอักษรจีนแบบเต็มและแบบย่อรวมไปถึงบทดัดแปลงสำหรับภาพยนตร์และละครโทรทัศน์ให้กับทางสถานี สุดท้าย จางเย่จะได้รับค่าตอบแทนลิขสิทธิ์ครั้งเดียวเป็นจำนวน 20,000 หยวนสำหรับแต่ละเรื่อง

มอบให้สถานี? คิดว่าฉันจะบ้าขนาดนั้นหรือยังไงกัน!?

ทางสถานีไม่ได้คิดจะตีพิมพ์เองแต่เป็นเพียงตัวแทนที่จะเอาลิขสิทธิ์หนังสือไปขายให้กับสำนักพิมพ์อื่นเพื่อจะกินค่านายหน้าฟรีๆ ถ้าอย่างนั้นทำไมฉันไม่ติดต่อสำนักพิมพ์เองเลยล่ะ? แล้วก็ค่าหนังสือ 20,000 เนี่ยนะ? ต่อให้ 200,000 ก็ไม่ขาย! คิดว่าแจกเงินไล่ขอทานอยู่หรือไงกันหา?

จางเย่รู้ว่าทางสถานีโกงเขา รองผู้อำนวยการสถานีเจี่ยคงได้ตกลงกับสำนักพิมพ์ไปเรียบร้อยแล้ว เช่นว่าหลังจากที่ได้รับลิขสิทธิ์จากจางเย่ พวกเขาจะขายให้สำนักพิมพ์ในราคาสิบเท่าหรือมากกว่า หรืออาจจะคิดค่าลิขสิทธิ์ตามยอดพิมพ์จำหน่ายก็ได้ จากผลตอบรับของ ‘คนขุดสุสาน’ ยอดขายฉบับตัวจีนย่อ 200,000 เล่มไม่เป็นปัญหาเลย คิดดูสิว่าทั้งหมดนี้มันควรจะเป็นเงินเท่าไหร่กันล่ะ? ยิ่งไปกว่านั้น ถ้าลิขสิทธิ์อยู่ในมือของสถานี รายได้ทั้งหมดก็จะเป็นของพวกเขา จางเย่จะไม่มีสิทธิ์ในรายได้ใดๆ อีก ที่น่าโมโหที่สุดก็คือพวกเขาจะเอาแม้กระทั่งลิขสิทธิ์ภาพยนตร์และโทรทัศน์ของ ‘คนขุดสุสาน’ อีกด้วย นี่ไม่ใช่ปล้นกันหรอกเหรอ?

จางเย่ตอบกลับอย่างสุภาพว่า “ขอโทษครับ ท่านผู้บริหาร แต่ผมไม่คิดที่จะตีพิมพ์”

รองผู้อำนวยการสถานีเจี่ยชักสีหน้า “นี่เพื่อตัวคุณเองนะ ทั้งที่พวกเราพยายามช่วยให้หนังสือของคุณขายดีและสร้างชื่อเสียงให้คุณ!”

จ้าวกั๋วโจวขมวดคิ้ว “จางน้อย นายคิดจะติดต่อสำนักพิมพ์ด้วยตัวเองหรือเปล่า?”

สีหน้าของผู้บริหารคนที่สามที่นั่งอยู่ด้านข้างซีดเผือด พูดโพล่งใส่จางเย่ทันที “คุณยังอยู่ในช่วงทดลองงาน ทางสถานีเห็นคุณเป็นคนเก่ง ตั้งใจจะให้เวทีเพื่อพัฒนาฝีมือ แต่ดูท่าทีเหมือนคุณจะไม่สำนึกในบุญคุณเอาเสียเลย อย่าลืมว่า ‘คนขุดสุสาน’ ได้โปรโมตผ่านรายการของเรา ทางสถานีได้สร้างตลาดให้คุณอย่างมาก คุณคิดจะข้ามหัวเราไปเหรอ? งั้นมานั่งดูค่าใช้จ่ายในการโฆษณาหนังสือที่ผ่านมากันไหม?” ไม่ต้องสงสัยเลยว่าน้ำเสียงของเขาตอนนี้เต็มไปด้วยความคุกคามอย่างเต็มที่!

หากจางเย่ไม่ได้ยินก็ไม่เท่าไหร่ แต่เมื่อได้ยินแล้วเขาก็ยิ่งโกรธหนัก คำพูดของนายฟังขึ้นหรือไง? ค่าโฆษณา? งั้นขอถามหน่อยว่านิยายในรายการ ‘เรื่องสยองขวัญยามค่ำคืน’ ได้มายังไง? ไม่ใช่ว่าเป็นนิยายยอดนิยมในตลาดงั้นเหรอ? ทางสถานีใช้ความนิยมในตัวหนังสือมาจับเรตติ้งของผู้ฟัง แถมยังยอมจ่ายค่าลิขสิทธิ์จำนวนมากให้กับผู้เขียนอีกด้วย แล้วทำไมพอมาถึงฉัน มันถึงได้กลับบทกันแบบนี้ล่ะ!? พวกนายไม่ได้จ่ายเงินให้ฉัน แต่ตอนนี้ฉันต้องเป็นคนจ่าย? จริงอยู่ว่าฉันเป็นพนักงานของสถานี ต้องมีหน้าที่และความรับผิดชอบต่องาน นี่เป็นเหตุผลที่ฉันใช้นิยายของฉันเพื่อดึงผู้ฟังเข้าสถานี ตั้งแต่ต้นจนจบฉันเคยพูดถึงค่าลิขสิทธิ์ไหม? ทั้งที่ฉันไม่ได้ทำเพื่อเงิน แต่สุดท้ายกลายเป็นว่าฉันจำเป็นต้องจ่ายค่าโปรโมตหนังสือของตัวเองเสียอย่างนั้นไป? แถมพวกนายยังจะบังคับซื้อลิขสิทธิ์ของฉันทั้งหมดไปอีก?

จางเย่ข่มกลั้นความโกรธเคืองไว้ในใจ เขารู้ดีว่าไม่เป็นการดีที่จะขัดแย้งกับผู้บริหาร ดังนั้นจึงได้แต่ตอบไปว่า “ผมไม่ได้ตั้งใจจะตีพิมพ์เอง แต่ก็อย่างที่ได้บอกไปแล้ว ผมไม่คิดจะทำหนังสือจริงๆ”

ผู้บริหารจ้องตาถลน “งั้นคุณช่วยคิดตอนนี้เลยสิ!”

จางเย่ยังตีหน้าซื่อ “ผมไม่ได้มีแผนดังกล่าวในระยะอันใกล้นี้ ขออภัยท่านผู้บริหาร!”

จ้าวกั๋วโจวมองหน้าเขา “จางน้อย! นายคิดถี่ถ้วนดีแล้วเหรอ?” อันที่จริงเขาไม่แปลกใจที่จางเย่ไม่ตกลงขายลิขสิทธิ์หนังสือ ไอ้ตัวแสบนี่เป็นคนที่บอกเขาว่าขอตายดีกว่าจะยอมเขียนรายงานสำนึกผิด แต่เมื่อเอ่ยถึงโบนัสที่จะโดนหัก คนหน้าเงินคนนี้ก็ยื่นรายงานมาให้ภายในสองนาที ดังนั้น การจะดึงเงินออกจากมือคนขี้เหนียวย่อมเป็นเรื่องลำบากยากเย็นแน่นอน

ขณะที่พูดคุยกัน พวกเขาก็เป็นที่สนใจของบรรดาคนรอบข้างไม่น้อย ทุกคนต่างเงี่ยหูฟังบทสนทนา

รองผู้อำนวยการสถานีเจี่ยหัวเราะขึ้นมาและแสดงท่าทีใจกว้าง “คนหนุ่มสาวก็ดื้อรั้นอย่างนี้แหละ เอาล่ะ ลิขสิทธิ์เป็นของคุณ หากคุณไม่ต้องการที่จะขาย ทางสถานีก็จะไม่บังคับ! "

ในเมื่อพวกเขาทั้งสามรับประทานอาหารเสร็จแล้วจึงลุกขึ้นและเดินจากไป

จ้าวกั๋วโจวชี้ไปที่จางเย่แล้วพูดเบาๆ “คนแบบนายนี่มัน!” มีแต่เขาที่รู้ว่าทางสถานีคิดมากแค่ไหนเกี่ยวกับลิขสิทธิ์เรื่อง ‘คนขุดสุสาน’ ขอบข่ายธุรกิจที่ผ่านมาของสถานีจำกัดอยู่ที่ลิขสิทธิ์ภาคเสียงหรือลิขสิทธิ์เผยแพร่บนเว็บไซต์บางเว็บ พวกเขาขายเทปรายการในราคาที่ค่อนข้างสูง แต่อย่างไรก็ตาม รายได้ที่ได้มาก็ไม่ได้มากมายอะไรจึงไม่ได้พัฒนาเป็นแผนธุรกิจหลัก แต่ครั้งนี้ เพราะนิยายของจางเย่เป็นที่นิยมอย่างมาก ผู้บริหารสถานีจึงเห็นช่องทาง เพื่อการนี้พวกเขาได้ทำหนังสือมอบอำนาจแบบอำพราง หวังจะรวบเอาลิขสิทธิ์ ‘คนขุดสุสาน’ มาพัฒนาและขยายรายได้ของสถานีนอกเหนือไปจากค่าโฆษณา แต่ใครจะไปรู้ว่าเจ้าจางเย่ดันปฏิเสธโดยไม่คิดด้วยซ้ำ!

รองผู้อำนวยการสถานีเจี่ยอาจจะมีท่าทีเหมือนไม่ใช่เรื่องใหญ่อะไร แต่จางเย่รู้ดีว่าเรื่องนี้ไม่ง่ายอย่างที่เห็น น่ากลัวว่าทางสถานีจะเริ่มใช้วิธีสกปรกมาลงโทษเขาแน่ๆ!

แล้วไงล่ะ?

ถ้าฉันไม่ขายก็คือไม่ขาย!

คิดว่าพวกนายจะสามารถขโมยผลงานจากหยาดเหงื่อแรงงานของฉันไปโดยไม่ต้องจ่ายอะไรเลยหรือไง? นั่นไม่ใช่การปล้นหรอกหรือ? ต่อให้ทางสถานีหาเหตุผลมาไล่เขาออก จางเย่ก็ยังมีคำพูดจะบอก นั่นคือประโยคสุดท้ายของ ‘บทเพลงแห่งนกนางแอ่นผู้กล้าหาญ’ - ให้พายุมันโหมกระหน่ำเข้ามาอีก! เฮอะ ฉันไม่สนแม่*หรอกนะว่าพวกแกจะเป็นใครกันน่ะ!


[Go To Next Chapter]( ./36.md)