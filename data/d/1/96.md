##บทที่ 95 : นายไปเปลี่ยนคนมา!
ด้านบนของสถานีโทรทัศน์นครหลวง

เนื่องจากวันนี้เป็นวันชาติจึงไม่มีคนมาทำงานมากนัก อย่างไรก็ตาม จำนวนคนที่ทำงานอยู่ไม่มากนี้ก็ยังมากกว่าสำนักงานของวงการอื่นหลายเท่าตัวเลยทีเดียว เพราะว่าที่นี่เป็นสถานีโทรทัศน์ ความหนาแน่นของคนจึงคล้ายกับซูเปอร์มาร์เก็ตหรือห้างสรรพสินค้า พวกพนักงานต่างยุ่งกันมากในช่วงนี้ เหล่าพนักงานที่กำลังทำโอทีอยู่ไม่ห่างจากจางเย่มากนักมองไปยังชายหนุ่ม

“นี่มันเสียงอะไรกันน่ะเมื่อกี้?”

“ฉันก็ได้ยินเหมือนกัน เสียงเหมือนกับกระดูกลั่นเลย”

“ผู้ชายที่อยู่ตรงนั้นมาสัมภาษณ์เหรอ? เมื่อกี้เขาทำอะไรน่ะ?”

“นั่นน่ะสิ ทำไมเสียงดังขนาดนั้นกัน? ลอกคราบหรือไงกัน?”

สองสามคนพูดคุยกันขณะชี้นิ้วมาทางจางเย่ พวกเขาต่างรู้สึกว่าจางเย่แปลกประหลาดนัก

ความจริงแล้วหากมองดีๆ จางเย่ก็ ‘ลอกคราบ’ มาจริงๆ นั่นแหละ ตอนนี้ชายหนุ่มสูง 171 ซม. หากเขาใส่รองเท้าเสริมความสูงที่เพิ่งซื้อมา แล้วลองประเมินด้วยสายตาแบบไม่ต้องใช้ไม้บรรทัดวัดก็จะได้ที่ 178 ซ.ม. เตี้ยกว่าที่หวังสุ่ยซินบอกไว้เพียงสองเซนติเมตร

จางเย่พยายามหากระดาษมาสอดเข้าไปในรองเท้าเพิ่ม แต่เห็นได้ชัดว่ามันไม่ช่วยอะไร ต่อให้เขาสามารถเพิ่มความสูงได้อีกนิดหน่อยมันก็ดูไม่เป็นธรรมชาติอยู่ดี ยิ่งตอนนี้ที่เขาสวมรองเท้าเสริมความสูงอยู่แล้ว ส้นของมันสูงมากทีเดียว หากยัดกระดาษเข้าไปเพิ่ม เท้าของเขาก็จะโผล่ออกมานอกรองเท้าเสียแทน เขาคงไปออกโทรทัศน์ด้วยสภาพแบบนี้ไม่ได้แน่ หรือต่อให้เขาไปออกในสภาพนี้จริงก็คงเดินไม่ได้หรอก รองเท้าคงหลุดทันทีที่คิดจะก้าวขาอย่างแน่นอน มันมีรองเท้าบูทที่เสริมความสูงมากกว่านี้อยู่เช่นกัน เพียงแต่ว่าตอนนี้ยังเป็นฤดูใบไม้ร่วง อากาศยังไม่หนาวเต็มที่ บางครั้งก็ถึงขั้นร้อน แล้วจะให้เขาใส่รองเท้าบูทไปออกหน้าจอได้ยังไงล่ะ? ในเมื่อมันไม่สามารถทำได้จริงแบบนี้ พวกกรรมการสัมภาษณ์คงไม่ยอมแน่!


…


อีกฟากหนึ่ง

ในสำนักงาน

หวังสุ่ยซินมองดูนาฬิกาข้อมือของตน “เหล่าหู ไม่ต้องรีบร้อนเกินไป ไม่ใช่ว่าผมไม่เชื่อในการตัดสินใจและความเป็นมืออาชีพของคุณหรอกนะ สถานีของเราต้องการตัวคุณมาก็เพราะความสามารถและประสบการณ์นี่แหละ อย่างไรก็เถอะ การเป็นพิธีกรมันต้องดูองค์ประกอบหลายอย่าง เขาไม่สามารถใช้แค่ความสามารถด้านวรรณกรรมเพียงอย่างเดียวเข้ามาทำงานได้ หรือจะให้จางเย่มาในฐานะแขกรับเชิญ เขาก็ยังไม่เหมาะอยู่ดี ผมเชื่อว่าคุณน่าจะรู้ดีถึงความสำคัญของตำแหน่งพิธีกรและแขกรับเชิญนะ หากผู้ชมไม่ชอบภาพที่เห็น รายการคงต้องจ่ายค่าตอบแทนอย่างหนักแน่ไม่ว่ามันจะดีแค่ไหนก็ตาม มันจะทำให้เราเสียฐานผู้ชมจำนวนมากไป ผมไม่กล้าเสี่ยงหรอก”

“ถ้าหากเราจะไม่ให้จางเย่ผ่านเพียงเพราะความสูงของเขา มันจะเป็นเรื่องน่าเสียดายมากเลยนะ!” คิ้วของหูเฟยขมวดเป็นปมแน่น “นี่มันไม่ยุติธรรมกับจางน้อยเลย!”

หวังสุ่ยซินกล่าวแผ่วเบา “ธุรกิจวงการบันเทิงไม่เคยมีความยุติธรรมอยู่แล้ว ความสูงของจางน้อยไม่เพียงพอจริงๆ ผมคงปล่อยผ่านไปไม่ได้หรอก” 

หูเฟยกล่าวว่า “ในอดีตก็มีพิธีกรที่สูงราวๆ 160 ซม. อยู่ไม่ใช่หรือ?”

“แล้วพวกเขาดังไหมล่ะ?” หวังสุ่ยซินสวนกลับ “มีพิธีกรสักกี่คนที่มีความสูงแค่นั้นแล้วมีชื่อเสียงขึ้นมาบ้าง? อีกอย่างที่คุณพูดน่ะ หมายถึงพวกสถานีโทรทัศน์ของเมืองระดับสองระดับสาม นี่พวกเราอยู่ที่ไหน? สถานีโทรทัศน์นครหลวงนะ!” เขาลุกขึ้นยืน “ไม่เอาน่าเหล่าหู มันไม่มีประโยชน์ที่จะพูดเรื่องนี้อีกต่อไป นี่มันกี่โมงแล้วเนี่ย? ผมยังมีประชุมต้องไปอีกด้วย!”

“ผู้อำนวยการ!” หูเฟยพยายามพูด

หวังสุ่ยซินเอ่ยแทรก “ผมจะลดหย่อนให้อีกสักหน่อยแล้วกัน ไม่ต้อง 180 ซม. ก็ได้ ขอแค่ 178 ซม. ตอนใส่รองเท้าเสริมส้น ผมจะจ้างเขาทันทีเลยเอ้า! ผมจะไม่ขัดอะไรอีกเลย!”

“เหล่าหู ช่างมันเถอะ”

“นั่นสิโปรดิวเซอร์หู ยังมีต้นอ่อนฝีมือดีอีกมากมายนะ”

กรรมการคนอื่นพยายามเกลี้ยกล่อมหูเฟย

อย่างไรก็ตามหูเฟยกลับครุ่นคิด “จาก 180 ซม. มา 178 ซม. เนี่ยนะ มันต่างอะไรกันเล่า? จางเย่สูงแค่ 165 ซม. เท่านั้น ต่อให้ใส่รองเท้าอะไรเขาก็ไม่มีทางสูงขึ้นขนาดนั้นได้หรอก! ยกเว้นแต่จะใช้ไม้ต่อขาเท่านั้นแหละ!”


…


ด้านนอก

บทสนทนาขณะที่พวกเขากำลังจะเดินออกไปนั้น จางเย่ก็ได้ยินเช่นกัน เขาต้องการแค่ 178 ซม.? ฮ่า! ฉันรอคำนี้นี่แหละ! ดูเหมือนว่ายี่สิบนาทีที่อาจารย์หูพยายามพูดให้จางเย่ไม่ได้สูญเปล่าเลย! มันช่วยเขาได้มากโข!

ประตูถูกเปิดออก หวังสุ่ยซินเป็นคนแรกที่ออกมา เขามองจางเย่ที่นั่งพักอยู่ด้านนอก “จางน้อย คุณกลับไปได้แล้ว” หมายความว่าการสัมภาษณ์จบลงแล้วนั่นเอง

หูเฟยมองจางเย่แล้วส่ายหัวเป็นเชิงขอโทษ

จางเย่มองตอบหูเฟยด้วยสายตา “ไม่เป็นไร” เขาพูดกับหวังสุ่ยซินขณะนั่ง “ผู้อำนวยการหวัง ผมคิดว่าผมสูงเท่าที่คุณบอกไว้แล้วนะ”

“อะไรเท่าที่บอกนะ? สูงงั้นเหรอ?” กรรมการสัมภาษณ์หนุ่มขบขัน “พอได้แล้วล่ะ กลับไปได้แล้ว”

จางเย่ไม่ได้กล่าวอะไรเพิ่มเติม เขาค่อยๆ ลุกขึ้นอย่างช้าๆ

กรรมการคนอื่นเตรียมออกไปเช่นกันเพราะพวกเขาล่าช้ามามากแล้ว มีรายการสำหรับวันชาติมากมายที่รอให้พวกเขาไปจัดการ แต่เมื่อพวกเขาเห็นจางเย่ลุกขึ้นยืน คนที่กำลังหันหลังเดินจากไปถึงกับยืนค้าง ต้องรีบหันกลับมาพร้อมเบิกตากว้าง!

หลายคนต่างตาค้างไปเช่นกัน!

เชี่*อะไรเนี่ย! ความสูงของนายทำไม…ทำไมมันเหมือนกับ...

จางเย่เดินเข้าไปให้พวกเขาดูใกล้ๆ “ความสูงเท่านี้ใช้ได้ไหมครับ?”

หวังสุ่ยซินตกตะลึงเช่นกัน เขาเอามือแตะหน้าผากแล้วขยี้ตา รู้สึกราวกับว่าเมื่อกี้สายตาเขาพร่าเบลอไปจนมองไม่ชัด “เธอ...”

สูงขึ้น!

หมอนี่มันสูงขึ้นจริงๆ ด้วย!

ในระหว่างการสัมภาษณ์ หวังสุ่ยซินและกรรมการคนอื่นๆ จำได้อย่างชัดเจนว่าจางเย่สูงราวๆ ครึ่งศีรษะของพวกเขาเท่านั้น แม้ว่าพวกเขาจะไม่ได้สูงมากมายอะไรแต่ก็ยังสูงถึง 170 ซม. แต่มาตอนนี้ เพียงยี่สิบนาทีผ่านไป หมอนี่กลับไม่ได้เตี้ยกว่าพวกเขาแล้ว มิหนำซ้ำ…ยังสูงกว่าพวกเขาขึ้นไปเยอะเลยเสียอย่างงั้น!

จากเตี้ยกว่าครึ่งศีรษะกลายเป็นสูงกว่าครึ่งศีรษะ?

นี่นายใช้เวทมนตร์อะไรวะเนี่ย?

พวกเขาแทบไม่อยากเชื่อสายตาของตัวเอง!

หลังจากประหลาดใจเสร็จ หูเฟยรีบกล่าว “เสี่ยวซุน ไปเอาตลับวัดมาที!”

ชายหนุ่มคนนั้นมองหวังสุ่ยซิน เมื่อเห็นอีกฝ่ายพยักหน้าตอบรับ เขาจึงรีบวิ่งหายไปและกลับมาอย่างรวดเร็วพร้อมไม้บรรทัดแบบปรับได้

“อาจารย์จางน้อย ยืนดีๆ นะ” หูเฟยชี้ไม้ชี้มือ

จางเย่ยืนตรงชิดกับกำแพง

หูเฟยเดินไปวัดให้เองแล้วขีดความสูงของจางเย่ไว้บนไม้บรรทัด เขารู้สึกแปลกใจอย่างมากและกล่าวกับทุกคน “178 ซม.! 178 ซม. เป๊ะเลย!”

บางคนไม่เชื่อและลองมาวัดเช่นกัน แต่ผลก็ยังเป็นเช่นเดิม!

กรรมการสาวคนหนึ่งแทบจะเป็นลมไปตรงนั้น!

หวังสุ่ยซินก็ไม่คิดว่าจะมาเจออะไรแบบนี้!

กรรมการหนุ่มเอ่ยอย่างหวาดกลัว “น… นายทำได้ยังไงกันน่ะ?”

จางเย่ชี้ไปที่เท้าของเขา “ผมเปลี่ยนรองเท้าน่ะ เพิ่งซื้อมาเองนะ!”

หวังสุ่ยซิน “...”

“นี่มันเป็นไปได้ยังไงกัน!? มีรองเท้าเสริมส้นที่เพิ่มความสูงได้ขนาดนี้ด้วยงั้นเหรอเนี่ย!?” กรรมการหนุ่มอุทาน

“เพิ่มความสูงได้มากกว่า 10 ซม.? แต่กลับแทบดูไม่ออกเนี่ยนะ? นี่มันผิดธรรมชาติเกินไปรึเปล่า? รองเท้าแบบไหนกัน?” ผู้สัมภาษณ์อีกคนแทบอยากจะสบถออกมา!

ไปลงนรกเถอะ!

ยังมีหน้ามาบอกว่าเปลี่ยนรองเท้าอีกเรอะ?

นี่มึ*ไปเปลี่ยนคนมาชัดๆ!

หูเฟยไม่ได้สนใจเรื่องนี้ เขาทำราวกับว่ามันเป็นรองเท้ามหัศจรรย์จากเทคโนโลยีใหม่ เขาหันไปมองผู้อำนวยการหวัง “ความสูงจางน้อยบวกรองเท้าได้ 178 ซม. อย่างที่คุณบอกก่อนหน้านี้แล้วนะครับ”

ทุกคนหันไปทางผู้อำนวยการจนหมด

นี่มัน...นี่เขาทำได้จริงๆ? หวังสุ่ยซินเดิมทีหาข้ออ้างไว้ปฏิเสธคนอย่างจางเย่อยู่แล้ว เพราะเขาไม่ได้ต้องการตัวชายหนุ่มเข้ามา แต่ผลที่ได้กลับน่าตะลึงอะไรเช่นนี้! จะให้เขาทำยังไงล่ะตอนนี้? เขาไม่อาจกลับคำพูดได้ แถมก่อนหน้านี้ยังพูดไว้ต่อหน้าคนตั้งมากมาย ในฐานะหัวหน้าแล้ว...

หลังจากเงียบกริบไปนาน หวังสุ่ยซินก็หันไปหาจางเย่ “มารายงานตัวอาทิตย์หน้านะ” แล้วหันหลังเดินจากไป

เขาได้เข้าทำงานกับสถานีโทรทัศน์แล้ว!

ในที่สุดก็ได้ทำงานที่สถานีโทรทัศน์!

จางเย่พลันรู้สึกว่าที่ทำงานหนักมาทั้งหมดช่างคุ้มค่ายิ่งนัก!



-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./97.md)