##บทที่ 65 : ผลลัพธ์สุดอัศจรรย์ของผลเพิ่มเสน่ห์!
ตอนนี้เขาเข้าใจเรื่องการเพิ่มเดิมพันแล้ว

เมื่อดูคำอธิบายไอเทม จางเย่ก็ดีใจจนตัวลอย

[ ผลเพิ่มเสน่ห์ (ดวงตา)]: ส่งผลถาวรเมื่อรับประทาน เพิ่มสเตตัสค่าเสน่ห์ (ดวงตา) ให้แก่ผู้เล่น สามารถใช้เพิ่มได้ไม่จำกัด

แค่ดวงตาอย่างเดียว? แล้วจะมีผลเพิ่มเสน่ห์สำหรับส่วนอื่นอีกด้วยหรือเปล่า? 

นี่เองสินะรางวัลของหมวดเพิ่มสเตตัส! มิน่าล่ะโอกาสที่จะได้ถึงต่ำเตี้ยนัก!

มันโคตรแตกต่างจากไอเทมหมวดใช้แล้วทิ้ง! นี่เป็นไอเทมที่มีผลถาวร!

แล้วดูคำอธิบายไอเทมสิ สามารถใช้เพิ่มได้ไม่จำกัดด้วยเหรอ? นี่หมายความว่าเขาสามารถกินผลถาวรพวกนี้ได้มากเท่าที่จะหาได้งั้นสิ?

จางเย่เสี่ยงลอตเตอรี่เสร็จแล้ว เขาได้ใช้แต้มสะสมไปจนเกือบหมด ดังนั้นจึงไม่คิดจะเสี่ยงต่ออีก เขาวางผลเพิ่มเสน่ห์สี่ผลลงบนโต๊ะทันที ขนาดของพวกมันไม่ใหญ่นักแค่ประมาณกำปั้น แต่รูปร่างแปลกตาอย่างที่จางเย่ไม่เคยเห็นมาก่อน เปลือกของมันเป็นสีม่วงเข้มส่วนผิวก็เป็นหลุมเป็นบ่อรอบตัว แต่ไม่ว่าอย่างไรมันก็มีมนต์วิเศษในตัวที่ทำให้ดูสวยงามสุด ๆ แถมตรงก้านยังมีใบสีเขียวเล็ก ๆ ส่งกลิ่นหอมออกมาอีกด้วย
กินเถอะ!

อย่าเชื่อคำโฆษณา แต่จงเชื่อในผลลัพธ์!

ตรงหน้าโต๊ะมีกระจกอยู่บานหนึ่ง จางเย่เตรียมตัวพร้อม ถือผลเพิ่มเสน่ห์ไว้ในมือ กัดไปหนึ่งคำด้วยความรู้สึกตื่นเต้นผสมกับความรู้สึกอีกหลายหลาก!

ฟุ้บ!
แม้แต่กลิ่นก็ยังฟุ้งกระจายออกมา!

จางเย่ปิดเปลือกตาลงอย่างควบคุมไม่อยู่ สาบานได้ว่านี่เป็นผลไม้ที่อร่อยที่สุดที่เขาเคยได้กินมา หวานนุ่มเหมือนครีมรสชาติกลมกล่อม กลิ่นหอมฟุ้ง มันแต่ไม่เลี่ยน ละลายในปากแต่ยังคงอวลอยู่ในคอ…ลืมมันซะเถอะ ฉันจะเลิกโม้แหลกแล้ว ที่จริงรสชาติก็แค่งั้น ๆ เองแหละ แต่ถ้าไม่โม้แบบฝอยแหลกจะอธิบายถึงความพิเศษของไอเทมได้ยังไงล่ะ? เวลาที่คุณดูทีวี พวกนักวิจารณ์ในรายการอาหารทั้งหลายแหล่นั่นน่ะ...ห๊ะ พวกเค้าไม่เหมือนกันงั้นเรอะ? ก็เห็นพูดออกบ่อยว่าไอ้นี่ไอ้นั่นละลายในปาก จางเย่ไม่เคยเข้าใจเลย น้องสาวแกสิ! กะอีแค่เนื้อย่างสั่ว ๆ บัดซบชิ้นหนึ่ง...มันจะละลายในปากได้ยังไงกันวะ? นี่พวกแกคิดว่ากำลังกินอยู่หรือเปล่า? จางเย่เพิ่งเข้าใจเดี๋ยวนี้เองว่าไอ้เนื้อย่างบัดซบนั่นทำไมถึงละลายในปากได้ในทีวี ก็เพราะมันทำให้รู้สึกว่าแม่*โคตรเยี่ยมน่ะสิ!

ผลไม้ก็กินไปหมดแล้ว!
ทุกอย่างก็ยัดลงท้องไปแล้ว!

ครึ่ก ครึ่ก เขารู้สึกได้ว่าคอกำลังเต้นตุบ ๆ อึดใจต่อมาจางเย่ก็มีเรื่องให้แปลกใจ เขารู้สึกได้ถึงอะไรบางอย่างที่สุดพิเศษและมีมนต์ขลัง เป็นสิ่งที่ไม่อาจบรรยายออกมาเป็นคำพูดได้ บางสิ่งที่พิเศษ สุดพิเศษ ความรู้สึกที่ไม่สามารถเก็บกักไว้ภายในได้! 

มันจะขลังขนาดนั้นเลยเหรอ? 
ใช่สิ มันขลังขนาดนั้นจริง ๆ !
ถูกต้อง ดังนั้นจางเย่จึงต้องปรี่เข้าห้องน้ำเพื่อจัดการธุระเบาของตัวเองทันที หลังจากกดชักโครกแล้ว มนต์ขลังนั้นก็หายไป 

เอาล่ะ ไม่ล้อเล่นแล้ว กลับไปที่โต๊ะหนังสือกันดีกว่า จางเย่มองดูตัวเองในกระจกและพบว่ามีบางอย่างเปลี่ยนไป!

ตาของเขาร้อนวาบจนเขาลืมตาค้างไว้ไม่ไหว!
เขารู้สึกถึงความร้อนแรงแผดเผารอบดวงตาอยู่นานกว่าครึ่งนาที!

จนกระทั่งจางเย่กลับมารู้สึกปกติอีกครั้งเขาจึงได้ลืมตาขึ้น ภาพสะท้อนในกระจกทำให้เขาช็อคเล็กน้อย นี่มัน….ตาของเขามัน…
มันดูเหมือนเดิมไม่เปลี่ยนเลย!
หรือว่าเปลี่ยน!

ส่วนที่ไม่เปลี่ยนแปลงไปก็คือรูปทรงของตาและสันฐานภายนอก ซึ่งยังคงเหมือนเดิมไม่ใหญ่หรือเล็กเกินไป รวมทั้งเปลือกตาชั้นเดียว ทว่าแววตากลับดูเหมือนจะมีการเปลี่ยนแปลง เดิมทีดวงตาของเขาไม่ได้มีอะไรพิเศษ แต่ตอนนี้มันดูเหมือนจะมีประกายบางอย่างและดูลุ่มลึกขึ้น ไม่ถึงกับเด่นชัดนัก

เห็นแบบนี้จางเย่พลันรู้สึกฮึกเหิมขึ้น เขาคว้าผลที่เหลือมาอย่างตื่นเต้นแล้วกินมันทันที! 

หนึ่ง!
สอง!
สาม!
ทุกผลถูกกินจนหมด!

ผลเพิ่มเสน่ห์ (ดวงตา)! แสดงผล
สเตตัสค่าเสน่ห์ (ดวงตา) ของผู้เล่น แสดงผลถาวร

หลังจากทนกับความรู้สึกแผดเผาจากแต่ละผลจนจบ จางเย่ก็ขยี้ตาแล้วมองดูกระจก พอเห็นตัวเองแล้วยังต้องรู้สึกกลัว!

นี่ยังเป็นตัวฉันอยู่เหรอ?
ฉันดูมีเสน่ห์ขนาดนี้ตั้งแต่เมื่อไร!
ภาพลวงตาหรือเปล่า? คิดไปเองหรือเปล่าเนี่ย!?

จางเย่กำลังสับสนอย่างหนักทำให้เขาสงสัยกับผลลัพธ์ที่ได้ เมื่อเห็นว่าใกล้เวลาอาหารกลางวันแล้ว เขาจึงตัดสินใจไม่กินบะหมี่สำเร็จรูป แต่ออกไปกินข้าวที่ร้านอาหารแทน

ออกจากห้อง
เรียกลิฟท์
ในลิฟท์ มีเด็กนักเรียนหญิงอายุ 18 ปีที่อาศัยอยู่ชั้นบนสองคน

ตอนที่จางเย่เข้ามา เด็กผู้หญิงคนที่ผูกหางม้าไม่มีท่าทีอะไร แค่เหลือบมองก่อนจะก้มหน้ากลับไปดูโทรศัพท์ของตัวเอง ส่วนอีกคนหนึ่งซึ่งสวมแว่นหยุดสายตามองจางเย่อยู่อีกหนึ่งวินาที จนกระทั่งจางเย่หันมาสบตาด้วย สาวแว่นถึงหลบสายตาไปอย่างรวดเร็ว เมื่อลิฟท์ลงมาเกือบจะถึงชั้นล่าง จางเย่มองเห็นจากหางตาว่าสาวแว่นยังเหลือบตามองเขาอยู่ เมื่อลิฟท์หยุดลงและประตูเปิดออก เด็กสาวคนแรกออกไปในขณะที่สาวแว่นมองจางเย่เป็นครั้งที่สาม เป็นการเหลือบตามองเพียงชั่วแวบก่อนที่ทั้งสองคนจะเดินจากไปอย่างรวดเร็ว

หน้าฉันมีดอกไม้งอกอยู่เหรอไง?
หรือว่ามีอะไรเปื้อนที่หน้าฟะ?
จางเย่ไม่แน่ใจ เลยใช้กล้องด้านหน้าของโทรศัพท์ต่างกระจก เมื่อเห็นว่าไม่มีอะไรผิดปกติ แสดงว่าเด็กสาวคนนั้นต้องไม่ได้มองเขาเพราะเรื่องนั้นแน่!

เมื่อออกมาจากตรอกเล็ก ๆ จางเย่ก็เดินตรงไปยังร้านบะหมี่ 
ระหว่างทางไม่มีใครสนใจจางเย่ นี่เป็นสิ่งที่เขาคุ้นเคยดีอยู่แล้ว

แต่ทว่าในระหว่างที่เดิน พี่สาวอายุ 27 ปีสวมกระโปรงยาวคนหนึ่งได้สังเกตเห็นจางเย่ เธอมองเขาและหยุดสายตาที่ใบหน้าของจางเย่ถึงสามวินาทีเต็ม ก่อนจะถอนสายตาไปขณะที่พวกเขาเดินสวนกัน

เขามาถึงร้านบะหมี่แล้ว
จางเย่ได้ที่นั่งที่มีแอร์ “บะหมี่ชามใหญ่ชามหนึ่ง”
“จะเพิ่มเนื้อไหม?” บริกรหญิงเข้ามาถาม
“ไม่เพิ่มเนื้อ แต่ขอพริกเพิ่มแทน ขอบใจ” จางเย่ยิ้ม
บริกรสาวมองตาของเขา “ได้ค่ะ กรุณารอสักครู่ อีกสักเดี๋ยวจะมาเสิร์ฟ”

ในสามนาที บริกรสาวอายุ 18 ปีก็ยกบะหมี่มาให้ “ได้แล้วค่ะ”

จางเย่หยิบตะเกียบขึ้นมาแล้วเริ่มกิน เขาสังเกตว่ามีเนื้ออยู่สี่ชิ้นในบะหมี่ เขาเองมากินร้านนี้บ่อย ๆ แล้วก็ด้วยความประหยัดเลยไม่เคยสั่งเพิ่มเนื้อ ทำให้ทุกทีจะมีเนื้ออย่างมากก็แค่สองชิ้นในชาม แต่ทำไมวันนี้ถึงมีสี่ชิ้นล่ะ? เขาบอกไปแล้วนี่ว่าไม่เพิ่มเนื้อ!

ตอนนี้เพิ่งจะ 11 โมง ยังไม่ถึงเวลาพักกลางวัน ในร้านเลยยังมีคนไม่มาก

ไม่นานพนักงานคนเดิมก็เข้ามาหาแล้วเริ่มคุยกับจางเย่ “คุณมาทานที่นี่บ่อยไหม? ฉันคุ้นหน้าคุณจัง”

จางเย่ตอบ “ใช่ครับ ผมมาที่นี่หลายครั้งแล้ว”
“วันนี้ไม่ทำงานเหรอคะ? ทำไมถึงมาทานกลางวันเร็วจัง?” บริการสาวถาม

ทั้งสองคนคุยเรื่อยเปื่อยกันจนมีคนข้างหลังเรียกเธอไป พนักงานสาวก็เริ่มยุ่งกับงาน

หลังจากกินเสร็จและออกมานอกร้านบะหมี่ จางเย่แหงนหน้ามองฟ้าแล้วอยากจะร้องออกมาดัง ๆ ! 

คนบนถนนมองฉัน? กินบะหมี่ก็ได้บริการพิเศษ? บริกรหญิงถึงกับเข้ามาคุยกับเขาก่อน? นี่เป็นสิ่งที่ไม่เคยเกิดขึ้นมาก่อนเลย เป็นเรื่องที่จางเย่เองก็ไม่เคยกล้าคิด!

ผลเพิ่มเสน่ห์ได้ผลจริง ๆ !

มันไม่ใช่ภาพลวงตา! ไม่ใช่การคิดไปเอง! มันได้ผลจริง ๆ ! 

ถึงจะเป็นเหตุการณ์พิเศษเพียงไม่กี่ครั้งและคนส่วนใหญ่ยังไม่เปลี่ยนท่าที แต่นี่เป็นครั้งแรกที่จากเย่พบเจอเรื่องแบบนี้ นี่เขาไม่เคยได้รับอะไรเป็นพิเศษเลยนะ! เมื่อก่อนเขาได้แต่อิจฉาไอ้พวกหนุ่มหล่อล่ำทั้งหลายที่เป็นจุดสนใจหรือมีคนเหลียวมองตลอด บางคนถึงขั้นโดนจีบขอเบอร์ ตรงข้ามกับเขาเลย ยิ่งไม่ต้องพูดถึงโอกาสที่จะได้เนื้อเพิ่มในบะหมี่หรอก แค่ไม่โดนลดเนื้อก็ต้องขอบคุณแล้ว! มาตอนนี้ที่จางเย่เริ่มมีประสบการณ์แบบนี้ จะไม่ให้เขาดีใจก็ประหลาดแล้ว!

เขาได้พลิกสถานการณ์กลับแล้ว! 
เขามองเห็นความหวังแล้ว! 
ตอนนี้ เขาอยากจะร้องเพลงเพลงหนึ่ง ‘ลุกขึ้น! มวลชนผู้ไม่ยอมเป็นทาส!’* (*เป็นเนื้อเพลงท่อนหนึ่งของเพลงชาติจีน) 

แต่ว่าหลักการของผลเพิ่มเสน่ห์คืออะไร? ทำไมถึงสร้างความเปลี่ยนแปลงได้?

อันที่จริง เสน่ห์เป็นสิ่งที่ยากจะอธิบาย บางคนดูหน้าตาธรรมดาไม่มีเสน่ห์ ในขณะที่บางคนหน้าตาธรรมดากลับเปล่งประกายเหลือล้น จางเย่เข้าใจว่ามันเป็นผลรวมขององค์ประกอบใบหน้าโดยรวม และการหล่อหลอมประสบการณ์ของแต่ละคน คนที่มีความมั่นใจในตัวเอง จะเปล่งรัศมีบางอย่างที่แตกต่างไป ตัวอย่างเช่น ดาราบางคนที่ไม่ได้ดูสะดุดตามากมายจากรูปถ่ายวัยเด็ก บางคนอาจจะเรียกว่าน่าเกลียดยังได้ แต่เมื่อโตขึ้นหน้าที่การงานเจริญก้าวหน้า กลับดูหล่อดูสวยมากขึ้นได้ จางเย่อาจจะอยู่ในสภาวะแบบนี้ก็ได้ในตอนนี้ หน้าตาเขาธรรมดาแต่มีบางสิ่งที่โดดเด่นเกี่ยวกับดวงตาของเขา ทว่าเมื่อได้กินผลเพิ่มเสน่ห์ (ดวงตา) เข้าไปสี่ผล การเปลี่ยนแปลงของดวงตาเขาจึงเห็นได้อย่างชัดเจน!

เขาก็ยังเป็นเขาคนเดิม ดวงตาของเขาก็เป็นดวงเดิม แต่ความรู้สึกที่มันส่งผลต่อคนอื่นต่างหากที่แตกต่างออกไป!
ผลตอบสนองที่เขาได้รับจากการออกมากินมื้อกลางวันเป็นเครื่องยืนยันได้!

จากผลทดสอบ จางเย่เริ่มไม่แน่ใจว่าเขากำลังรู้สึกอย่างไรกันแน่ พี่ชายคนนี้ก็มีวันนี้ได้เหมือนกันเหรอ? พี่ชายคนนี้กลายเป็นคนหน้าตาดีมีเสน่ห์ได้ด้วยเรอะ? เขาเคยรู้สึกจนปัญญากับหน้าตาของตัวเอง ทั้งหมดนี้พ่อแม่เขาให้มา เป็นหน้าตาธรรมชาติ เขาไม่มีทางเลือกอื่น แต่ทว่าตอนนี้กลับมีโอกาสให้จางเย่ได้พลิกสถานการณ์แล้วสินะ? การค้นพบนี้ทำให้เขาตื่นเต้นจนตัวสั่น เขาจะไม่โดนกีดกันอีกแล้ว! เขายังมีทางรอด!

โลกที่มีอคติกับคนหน้าตาแบบเขา!

ผู้คนที่แบ่งเกรดคนอื่นจากหน้าตา!

ในสภาพแวดล้อมที่มองแต่รูปธรรมเช่นนี้ จางเย่รู้สึกว่าเขาเจอทางตัน ยิ่งเขามีเป้าหมายที่จะเป็นซุปเปอร์สตาร์ระดับโลก ข้อแม้ด้านรูปลักษณ์ยิ่งสูงขึ้นไปอีก แต่ตอนนี้ จางเย่เริ่มมองเห็นความหวังขึ้นมาบ้างแล้ว นี่เป็นรางวัลที่ดีที่สุดที่เขาได้รับจากล็อตเตอรี่!

หน้าตาของเขาเปลี่ยนไม่ได้! 
แต่เสน่ห์ของเขาเปลี่ยนได้! เสน่ห์เพิ่มขึ้นได้!

ตอนนี้เพียงแค่ผลเพิ่มเสน่ห์สี่ผลก็ส่งผลกระทบได้มากขนาดนี้ ถ้าหากจางเย่ได้กินผลเพิ่มเสน่ห์อีกร้อยผล ไม่สิ พันผลหรือแม้กระทั่งหมื่นผล จะเกิดอะไรขึ้นได้บ้างนะ? เขาจะสามารถล่อลวงคนทั้งโลกได้เพียงแค่ชายตามองครั้งเดียวหรือเปล่า? จางเย่ไม่รู้แต่ก็ตั้งตารอให้วันนั้นมาถึงอย่างมาก ที่สุดแล้วผลเพิ่มเสน่ห์จากหมวดพิเศษสามารถใช้เพิ่มได้ไม่จำกัดจำนวน ตราบใดที่เขายังมีค่าชื่อเสียงอยู่ ตราบใดที่ยังมีสิทธิพิเศษซื้อผลเพิ่มเสน่ห์แบบนี้อยู่ เขาก็จะสามารถกินมันเท่าไรก็ได้! ถ้าเป็นอย่างนั้น เขายังจะต้องทำงานหนักในแผนก เฆี่ยนตัวเองเจียนตายเพียงเพื่อจะให้เป็นที่สังเกตและเพิ่มชื่อเสียงอีกเหรอ? ถึงตอนนั้น แค่เขาซี้ซั้วร้องเพลงสักเพลงหรือเล่นหนังสักเรื่อง แฟนคลับของเขาก็ยังเพิ่มขึ้นได้เพียงแค่เขายิ้มด้วยตาแค่ครั้งเดียวไม่ใช่เหรอ? แค่คิดเขาก็คึกแล้ว!

แล้วซุป’ตาร์ระดับไหนกันนะที่เขาจะไปถึงได้สูงสุด?

มันไม่ใช่การหลังขดหลังแข็งทำงานเพื่อสร้างผลงานที่ดีขึ้นมาชิ้นหนึ่ง แล้วโปรโมตให้หนักเพื่อดึงแฟนคลับเข้ามาแล้ว!

มันเป็นการที่มีแฟนคลับไหลเข้ามาหาเขาและเพิ่มจำนวนขึ้นเรื่อย ๆ ในขณะที่เขาแค่ยืนเฉย ๆ ไม่ต้องเคลื่อนไหวอะไรเลย! เขาไม่จำเป็นต้องทำงานอีกแล้ว! แค่ใช้เสน่ห์อย่างเดียว!

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./67.md)