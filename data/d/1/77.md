##บทที่ 76 : รางวัลนี้นับด้วยงั้นหรือ?
“ไม่ใช่ผม?” จางเหย่เป็นคนแรกที่มึนงง

เจี่ยเหยียนที่เตรียมปรบมือให้กับจางเหย่อยู่รอมร่อได้แต่มือค้างกลางอากาศ

คำพูดของจางหั่วผู้เป็นพิธีกรทำให้หลายคนตื่นตะลึง ทุกคนมองไปทางเขาอย่างไม่เชื่อสายตาและคิดว่าเขาประกาศรายชื่อผิด!

อย่างไรก็ตาม จางหั่วหันไปมองประกาศนียบัตรรางวัลในมือของตนอีกรอบ หลังจากมั่นใจดีแล้วจึงประกาศซ้ำอีกครั้ง “รางวัลไมโครโฟนเงินของปีนี้ ผู้ชนะได้แก่...จางเย่!”

เขาพูดทุกคำออกมาอย่างชัดเจน!

มันคือเย่! ไม่ใช่เหย่!

รองผู้อำนวยการเจี่ยหน้าเหวอ!

ผู้อำนวยการสถานีสีหน้าถมึงทึง!

เกิดความโกลาหลขึ้นจากทุกคนในสถานีวิทยุนครหลวง!

เสี่ยวฟางแทบจะกระโดดโลดเต้น เธอจับมือจางเย่เขย่าอย่างรุนแรง “สวรรค์! คุณได้มันแล้ว! อาจารย์จาง มันเป็นของคุณแล้ว!”

จางเย่ยังสับสน “ฉันเหรอ?”

ป้าซุนอ้าปากเหวอ “ทำไมจู่ๆ ถึงกลายมาเป็นจางเย่ไปได้ล่ะ?”

“ผมก็ไม่รู้เหมือนกันแฮะ” จางเย่ก็ไม่มั่นใจเท่าไรนัก

“นายได้มันแล้ว! เขาประกาศชื่อนายตั้งสองครั้งเชียวนะ!” พี่สาวโจวรู้สึกตื่นเต้นดีใจ เธอผลักจางเย่แรงๆ ทีหนึ่ง “ฮ่าๆ! เลิกยืนบื้อได้แล้ว! เร็วเข้า รีบขึ้นไปรับรางวัลบนเวทีสิ!”

บรรณาธิการสูงวัยกระตุ้นเตือนด้วยการกระซิบเช่นกัน “ไม่ว่าจะยังไงก็แล้วแต่ รีบขึ้นไปก่อนเลย!”

“ใช่แล้ว อย่างแรกคือรีบไปเอารางวัลเสียก่อน ต่อให้เจ้าหน้าที่จะทำผิดพลาดก็เถอะ ถึงตอนนั้นมันก็สายเกินจะแก้แล้ว!” พี่สาวโจวเสนอความคิดแกมโกงให้

จางเย่ที่กำลังจะลุกขึ้นกลับโดนหยุดไว้

เจ้าหน้าที่คนหนึ่งวิ่งขึ้นมาบนเวทีแล้วพูดคุยบางอย่างกับพิธีกร จากนั้นจึงหยิบใบประกาศนียบัตรจากมือของเขาไป

ต่อมาจางหั่วจึงโบกมือให้กับจางเย่ “อาจารย์จางรอก่อนนะครับ กรรมการตัดสินขอสั่งหยุดชั่วครู่ ผมคิดว่าคงมีบางอย่างผิดพลาดเกิดขึ้น” จากนั้นเขาจึงกล่าวกับทุกคน “ขอโทษด้วยนะครับทุกท่าน ตอนนี้เกิดเหตุขัดข้องบางอย่าง โปรดรอการตัดสินจากเหล่ากรรมการอีกครั้งนะครับ”

คนอื่นๆ ที่ไม่รู้ว่าเกิดอะไรขึ้นได้แต่นั่งรอดูไป

กรรมการห้าคนเริ่มถกเถียงกัน นอกจากพวกเขาแล้วยังมีเจ้าหน้าที่คนอื่นๆ มารวมตัวด้วย

รองผู้อำนวยการสถานีเจี่ยเดินเข้าไปดูพร้อมกับผู้อำนวยการสถานีเพื่อทำความเข้าใจกับสถานการณ์ เกิดอะไรขึ้นกันแน่? เห็นอยู่ชัดๆ ว่ารางวัลควรจะเป็นของจางเหย่ อีกทั้งพวกเขาก็ได้เห็นถ้วยรางวัลของจางเหย่แล้วด้วย แต่ทำไมอยู่ๆ ถึงประกาศชื่อของจางเย่กันล่ะ? นี่มันเรื่องบ้าอะไรเนี่ย!? ไม่เคยมีเหตุการณ์ที่ผู้เข้าชิงสมทบชนะมาก่อนเลย! ไม่แม้แต่ครั้งเดียว!

“ประกาศนียบัตรรางวัลไปไหนแล้วล่ะ?”

“นี่ไง ดูสิ มันเขียนไว้ว่า ‘จางเย่’ ด้วยนะ”

“มันต้องไม่ใช่เขาอย่างแน่นอน มันควรจะเป็นจางเหย่จากสถานีวิทยุนครหลวงต่างหาก”

“เอ๋? ทำไมถึงมีชื่อนี้บนประกาศนียบัตรกันล่ะ? นี่ไม่ถูกต้องแล้ว ถ้วยรางวัลนี่ก็ด้วย มันถูกสลักไว้ว่า ‘จางเย่’ ไม่มีผิดเพี้ยนเลยนะ”

“แม้กระทั่งบนถ้วยก็เขียนไว้ว่า ‘จางเย่’ งั้นหรือ?”

“นี่ใครช่วยบอกฉันหน่อยได้ไหมว่าเกิดอะไรขึ้นกัน?”

“อาจารย์ นี่คงเป็นความผิดพลาดจากคนของผมเอง”

“ฉวีผิง นี่คุณพูดเรื่องอะไรกันน่ะ?”

“ก่อนหน้านี้ที่หลังเวที เจ้าหน้าที่คนหนึ่งของผมทำน้ำหกใส่ใบประกาศนียบัตรจนมันใช้ไม่ได้ ถ้วยรางวัลก็ตกแตกเช่นกัน ผมเลยให้พวกเขาไปเอาตัวสำรองมาเปลี่ยน แต่...พวกเขาคงได้ยินชื่อผิดไป เพราะจางเย่กับจางเหย่ก็ออกเสียงคล้ายๆ กันด้วย”

“นี่คุณหมายความว่าอย่างไรกัน?”

“ทำไมเรื่องแบบนี้ถึงเกิดขึ้นได้?”

“ถ้าอย่างนั้นจะให้เราส่งมอบรางวัลกันยังไงล่ะทีนี้?”

“ยังไงชื่อก็เขียนว่าจางเย่ทั้งหมดแล้ว เราก็ควรจะแจกไปตามนั้นไม่ใช่หรือ?”

ตอนนี้เอง ผู้อำนวยการสถานีวิทยุเข้ามาขัดจังหวะการพูดคุยของพวกเขา “ต่อให้มันผิดก็เถอะ รางวัลก็ควรจะให้กับจางเหย่อยู่ดี คณะกรรมการได้ตัดสินไปแล้ว อยู่ๆ จะไปเปลี่ยนแปลงได้อย่างไร?”

กรรมการอาวุโสคนหนึ่งมองที่เขา “เราประกาศไปแล้ว อยู่ๆ จะให้กลับคำได้อย่างไรกัน?”

รองผู้อำนวยการสถานีเจี่ยรู้ว่าจางเหย่ต้องชนะรางวัลไมโครโฟนเงินนี่ เพราะเขาเป็นลูกชายเพียงคนเดียวของเพื่อนเก่าของผู้อำนวยการสถานี ดังนั้นเขาจึงกล่าวว่า “ในเมื่อเจ้าหน้าที่ทางฝั่งกรรมการเป็นคนทำพลาดเอง เราก็ไม่ควรจะบังคับใช้ผลตามนี้สิ! มันจะไม่ยุติธรรมกันจางเหย่! พวกคุณทำแบบนั้นไม่ได้เด็ดขาด!” ยุติธรรมงั้นเหรอ? ตอนที่พวกเขาถีบจางเย่ตกหน้าผาไป ปฏิเสธที่จะเสนอชื่อเขาเข้าชิงรางวัล พวกเขาไม่เคยคิดถึงความยุติธรรมอะไรนั่นเลย พอมาตอนนี้ เมื่อกระทบผลประโยชน์และความสัมพันธ์ส่วนตัว กลับเรียกร้องหาความยุติธรรมเสียอย่างนั้น!

กรรมการชราไม่ชอบใจนักกับน้ำเสียงที่ได้ยิน ในฐานะผู้ตัดสิน เขาเป็นผู้คร่ำหวอดในวงการมานาน ถือว่าอาวุโสกว่าผู้อำนวยการสถานีและรองผู้อำนวยการสถานีเจี่ยไปอีกขั้นด้วยซ้ำ “จางเย่นั่นก็มาจากสถานีของพวกคุณไม่ใช่หรือไง?”

รองผู้อำนวยการเจี่ยยืนกราน “มันต้องไม่ใช่จางเย่! ต้องเป็นจางเหย่เท่านั้น!”

ผู้ตัดสินหนุ่มที่เป็นหนึ่งในคณะกรรมการจ้องเขม็งไปที่รองผู้อำนวยการสถานีเจี่ย “กรุณาอย่าขึ้นเสียงและก้าวร้าวใส่พวกเรา ตอนนี้เรากำลังพูดคุยถึงวิธีแก้ปัญหากันอยู่ ทำไมต้องมาทำอะไรให้เป็นเรื่องวุ่นวายขนาดนั้น? จางเย่กับจางเหย่ต่างก็เป็นสหายร่วมสถานีของพวกคุณเหมือนกัน อีกทั้งผมเองก็ประทับใจจางเย่ด้วย ถ้าจำไม่ผิด ผลงานของเขายังดีกว่าจางเหย่อีกไม่ใช่หรือ? เพราะฉะนั้นไม่น่าจะแตกต่างอะไรมากมายกับสถานีของพวกคุณนี่”

น้ำเสียงของเหล่ากรรมการผู้ตัดสินเปลี่ยนไป ดูเหมือนว่าพวกเขาไม่คิดจะแก้ไขความผิดพลาดในครั้งนี้ แต่ตั้งใจจะปล่อยตามสถานการณ์ไปเลย

ความจริงแล้วจางเหย่เป็นคนที่พวกเขาเลือกไว้ คะแนนเสียงสี่ในห้าโหวตให้กับจางเหย่ อีกหนึ่งเสียงงดใช้สิทธิ์ ในสถานการณ์ปกติเหล่ากรรมการต้องเคารพมุมมองจากสถานีวิทยุ แต่กับสถานการณ์ในตอนนี้ ไม่นับว่าปกติอีกแล้ว ทั้งถ้วยรางวัลและใบประกาศนียบัตรต่างผิดพลาด แม้กระทั่งตัวพิธีกรเองก็ประกาศชื่อผิดเช่นกัน มันไม่ง่ายเลยที่จะแก้ไขสถานการณ์เช่นนี้ มิหนำซ้ำรางวัลไมโครโฟนทองก็ใกล้จะถึงเวลาถ่ายทอดสดแล้ว พวกเขาจะไปหาเวลาที่ไหนมาทำถ้วยใหม่ให้กับจางเหย่กันล่ะ?

“แต่ว่า...” ผู้อำนวยการสถานียังคงเรียกร้อง

กรรมการชรากล่าว “พวกเราจะนำมันมาพิจารณาเอง ผู้ที่ไม่เกี่ยวข้องช่วยกลับไปนั่งที่ของตนได้หรือไม่?” 

ผู้อำนวยการสถานีไม่สามารถพูดอะไรที่โจ่งแจ้งเกินไป ดังนั้นรองผู้อำนวยการสถานีเจี่ยจึงออกหน้าพูดแทน “อุปนิสัยของจางเย่คนนี้มีปัญหา นี่คือเหตุผลว่าทำไมสถานีของเราไม่ส่งชื่อเขาเข้าชิง เขาไม่สมควรได้รางวัลนี้อย่างเด็ดขาด!”

เสียงของพวกเขาค่อนข้างดัง ประกอบกับจางเย่นั่งอยู่บริเวณด้านหน้าไม่ห่างนัก ชายหนุ่มจึงได้ยินสิ่งที่รองผู้อำนวยการสถานีเจี่ยกล่าวอย่างชัดเจน!

อุปนิสัยของฉันมีปัญหา?

ฉันไม่สมควรได้รับรางวัลนี้?

จางเย่แค่นหัวเราะด้วยความโกรธถึงขีดสุด เขาไม่เคยคิดเลยว่า คนที่เรียกตัวเองว่าผู้บริหารพวกนี้ ไม่เพียงแต่จะเหยียบย่ำเขาอย่างไร้เหตุผลและเสือกไสเขาออกข้างทาง มาตอนนี้ยังใส่ร้ายป้ายสีเขาไม่ยั้งอีก!

กรรมการชรามองไปยังจางหย่วนฉีที่กำลังยิ้มแย้มพูดคุยกับพิธีกรอยู่บนเวที เขาหันกลับมาสบตากับรองผู้อำนวยการสถานีเจี่ย “อุปนิสัยมีปัญหาเหรอ? หนึ่งในคณะกรรมการอย่างพวกเราเป็นคนเสนอชื่อจางเย่เข้าชิงรางวัล ถ้าอย่างนั้นหมายความว่าพวกคุณสงสัยความสามารถในการมองคนของพวกเราสินะ?” เมื่อเห็นว่าพวกหัวหน้าสถานียังพยายามจะเรียกร้องเพิ่มเติมอีก ชายชราโบกมือไล่ “ฉันขอย้ำอีกครั้ง คนที่ไม่เกี่ยวข้องขอเชิญกลับไปยังที่ของตนด้วย!”



…



ตอนนี้เอง

พี่สาวโจวพยายามเงี่ยหูฟัง “พวกเขาคุยอะไรกันน่ะ?”

บรรณาธิการหนุ่มของช่องวรรณกรรมตอบ “ผมคิดว่าพวกเขาบอกว่าถ้วยรางวัลตกแตก แล้วเขาก็เขียนชื่อใหม่ผิดไป นั่นคือที่ผมได้ยินนะ”

จางเย่ก็หูดีไม่แพ้กัน ดังนั้นเขาจึงได้ยินชัดกว่าคนอื่น ไม่พลาดคำพูดของสองผู้บริหารสถานีแม้แต่คำเดียว!

“ถ้วยรางวัลแตกงั้นเหรอ?”

“ไม่แปลกใจเลย! มิน่าทำไมพวกเขาถึงเขียนชื่อผิด”

“เหอะๆ เข้าใจล่ะ จางเย่กับจางเหย่ก็คล้ายๆ กันนี่นะ!”

ทุกคนเข้าใจในที่สุด แปลว่าที่ผ่านมาทั้งหมดเป็นความผิดพลาด!

ความผิดพลาดงั้นเหรอ? ถึงตอนนี้จางเย่จึงเข้าใจ ตอนแรกเขาคิดไปว่าขนมปังโชคดีคงจะไม่มีผลอะไรแล้วเพราะเขาไม่เห็นมันเองกับตา ความจริงแล้วไม่ใช่ว่ามันไม่มีผล แต่เป็นตัวเขาเองนี่แหละที่ยังไม่รู้ว่ามันส่งผลอย่างไร ชายหนุ่มมั่นใจทีเดียวว่าทั้งการแตกของถ้วยรางวัลและการที่ใบประกาศเปียกน้ำนั่น บวกกับชื่อที่ถูกเขียนไปผิดๆ ต้องมาจากผลของขนมปังโชคดีในห้านาทีนั้นอย่างแน่นอน ถ้าไม่อย่างนั้นแล้ว ทำไมเรื่องพวกนี้ถึงเกิดขึ้นได้กันล่ะ!

ความผิดพลาดต่างๆ เกิดขึ้นในเวลาเดียวกัน?

ถ้านี่เป็นเรื่องบังเอิญ มันก็เว่อร์เกินไปแล้ว!

จางเย่ลอบแตะแหวนเกม แกช่วยฉันได้ดีมากเลยครั้งนี้!

หวังเสียวเหม่ยจับจ้องไปยังจางเย่ที่นั่งห่างออกไปสองที่ “อาจารย์จางน้อย ฉันไม่รู้ว่านายใช้เวทมนตร์อะไร ทำไมถึงเกิดเรื่องแบบนี้ขึ้นได้?” 

สิ่งที่หวังเสียวเหม่ยกล่าวตรงกับใจของทุกๆ คน!

ใช่แล้ว! ทำไมเรื่องแบบนี้ถึงเกิดได้กัน? ทำไมนายถึงกลับมาอย่างงดงามขนาดนี้ได้!?

ตลอดเวลาที่ทำงานในสถานีวิทยุ จางเย่ไม่เคยได้ทำงานอย่างราบรื่นเลย เขาโดนดูถูกตั้งแต่วินาทีที่เข้ามาทำงาน ทั้งไม่เคยเป็นที่ต้อนรับ ต่อมาก็ไปขัดแย้งกับผู้บริหารจนต้องถูกกดขี่ นี่เรียกได้ว่าเขาถูกเหยียบย่ำจนไม่รู้จะซ้ำเติมยังไงแล้ว!

ทว่า สิ่งที่ทำให้ทุกคนต้องทึ่งจนพูดไม่ออกก็คือ ท่ามกลางสถานการณ์เลวร้ายเหล่านี้ จางเย่กลับไม่เป็นอะไรเลย เขาสามารถผ่านมันไปได้ในทุกวิกฤต โคตรเทพเลยว่างั้นเถอะ!

มาครั้งนี้ พวกเขาต่างมั่นใจแล้วว่าจางเย่คงโดนเหยียบจนจมดิมแล้วเป็นแน่ แต่ใครจะรู้ล่ะว่าจะเกิดอะไรอย่างนี้ขึ้นมาได้ เขาสามารถทำให้ชื่อถูกประกาศออกมาชนิดที่ทุกคนคาดไม่ถึง!

พี่สาวโจวหลุดหัวเราะออกมาจนได้ “จางน้อยของเราเกิดมาพร้อมโชคลาภจริงๆ!”

เถียนปินและภรรยาที่นั่งอยู่แถวหลังได้ยินเช่นนี้ก็คิดว่า “โชคลาภบ้าบออะไรกัน? โชคร้ายมากกว่าสิไม่ว่า ใครก็ตามที่ไปหาเรื่องเขาล้วนมีจุดจบไม่สวยทั้งนั้น” เหตุการณ์แปลกประหลาดในสำนักงานยังคงสดใหม่ในความทรงจำของพวกเขา แล้วนี่ยังมามีเรื่องคล้ายๆ กันอีก ความบังเอิญเหล่านี้ทำให้ผู้คนไม่รู้ว่าจะบรรยายอะไรออกมาดี! 

แต่มันยังคงเร็วไปที่จะบอกว่าจางเย่ชนะรางวัลไมโครโฟนเงินแล้ว เพราะตอนนี้คณะกรรมการยังไม่ตัดสินผลสุดท้าย ไม่มีใครรู้ได้ว่าผลจะออกมาเช่นไร!

จางเหย่มีสีหน้าเคร่งเครียด ส่วนเจี่ยเหยียนพยายามพูดให้กำลังใจเขาอยู่

ผู้อำนวยการสถานีและรองผู้อำนวยการสถานีเจี่ยกลับมานั่งที่เดิมอย่างเงียบงัน พวกเขาจ้องตาเขม็งไปทางเหล่าผู้ตัดสิน นี่มันไม่ใช่แค่เรื่องจางเหย่จะไม่ได้รางวัลเท่านั้น แต่เป็นเรื่องหน้าตาของสถานีวิทยุนครหลวงอีกด้วย ถึงแม้ว่าจางเย่จะมาจากสถานีพวกเขาก็ตาม แต่พวกเขาไม่ได้เสนอชื่อชายหนุ่มเข้าชิงรางวัล จะให้เด็กใหม่ที่พวกเขาไม่ไยดีได้รางวัลไมโครโฟนเงินไปงั้นหรือ? เช่นนั้นพวกเขาคงเสียหน้าจนไม่รู้จะเสียอย่างไรอีกแล้ว!

นี่มันไม่ใช่แค่การตอกหน้า!

แต่เป็นการเหยียบหน้า! แบบที่ใช้ฝ่าเท้าเหยียบลงมาชัดๆ!

พวกเขาได้แต่รอคำตัดสินของคณะกรรมการ เหล่าผู้ตัดสินยังคงประชุมกันอย่างเร่งด่วน แต่ยังไม่มีผลอะไรออกมาในตอนนี้

อย่างไรก็ตาม ไม่กี่นาทีหลังจากนั้น เหล่าแขกและผู้ฟังต่างไม่สามารถทนรอได้แล้ว พวกเขาไม่เข้าใจว่าเกิดอะไรขึ้น ไม่ได้สนใจว่าจะมีปัญหาอะไร ไม่สนแม้กระทั่งว่าใครจะเป็นผู้คว้ารางวัลไปได้!

“บ้าอะไรวะเนี่ย?”

“นี่ยังมอบรางวัลไม่เสร็จอีกเหรอ?”

“เร็วหน่อยซี่! พี่สาวจางยืนรอตั้งนานแล้วนะ!”

เหล่าผู้ตัดสินและเจ้าหน้าที่หยุดพูดคุยกัน เหมือนว่าพวกเขาจะได้ข้อสรุปอะไรบางอย่างแล้ว

เจ้าหน้าที่คนหนึ่งวิ่งขึ้นไปตรงโพเดียมและกระซิบกับพิธีกรจางหั่ว

จางหั่วพยักหน้าตอบรับเล็กน้อย ริมฝีปากของเขาขยับโดยที่ไม่มีใครรู้ว่าเขาพูดอะไร ชายหนุ่มหยิบไมโครโฟนขึ้นมาและกล่าว “ขออภัยที่ต้องให้รอนะครับ ผมจะขอประกาศรางวัลนี้อีกครั้งหนึ่ง”

จางเย่สูดลมหายใจลึก!

จางเหย่ลุ้นอย่างสุดขีด!

พี่สาวโจวและป้าซุนกำหมัดแน่น!

ผู้อำนวยการสถานีและรองผู้อำนวยการสถานีเจี่ยมีสีหน้าเคร่งเครียด!

ผลที่กำลังจะประกาศออกมาสร้างความกระวนกระวายใจต่อใครหลายคน หลังจางที่จางหั่วนิ่งไปสักพัก เขาจึงประกาศออกมาว่า “ผู้ชนะรางวัลไมโครโฟนเงินของปีนี้ จากสถานีวิทยุนครหลวง...จางเย่!”


-*-*-*-*-*-*-*-*-*-*-*-*-*-*-*-*-*


[Go To Next Chapter]( ./78.md)