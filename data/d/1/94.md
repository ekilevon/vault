##บทที่ 93 : ผลสัมภาษณ์?
ทุกคนจะมีวิธีการอ่านงานประพันธ์ในแบบของตัวเอง

บางคนอาจใช้สีหน้าเกินจริง บางคนชอบใช้ภาษากาย บ้างเปลี่ยนโทนเสียงในขณะที่อ่านบทกวี บ้างอ่านด้วยสีหน้านิ่งเรียบ มากมายหลากหลายแบบไปหมด คนที่ไม่มีฝีมือก็มักจะลอกเลียนวิธีอ่านของคนอื่นหรืออาจจะไม่เลือกแบบใดทั้งสิ้น อ่านมันตรงๆ ทื่อๆ ไปเลย แต่สำหรับจางเย่ที่เรียนด้านการสื่อสารกระจายเสียงมา ย่อมต้องมีีวิธีอ่านเป็นของตัวเอง นี่เป็นอาชีพของเขานะ จะให้แพ้คนอื่นในเรื่องพื้นฐานอย่างนี้คงไม่ได้ วิธีอ่านบทกวีของเขาจะเป็นแบบนิ่ง โดยเลือกที่จะแสดงความรู้สึกผ่านดวงตาและโทนเสียงที่เปลี่ยนไป ไม่ได้ใช้ภาษากายมากมายขนาดร่ายรำหรือร้องตะโกน

จากผลของมัน ดูเหมือนว่าเขาจะตีความกวีบทนี้ออกมาได้ดีมากทีเดียว 

ทีมสัมภาษณ์ทั้งทีม แต่ละคนต่างช็อกค้างไปตามๆ กัน!

“ผมอ่านบทกวีจบแล้วครับ กลอนบทนี้...ชื่อว่า ‘นี่ก็คือทุกสิ่ง’” จางเย่บอกเสียงเบาหลังจากปรับลมหายใจและมองหน้าคณะสัมภาษณ์

ผู้อำนวยการหวังเริ่มด้วย ‘ทุกสิ่ง’!

จางเย่โต้กลับด้วย ‘นี่ก็คือทุกสิ่ง’!

บทเริ่มเต็มไปด้วยเสียงกรีดร้องของความมืดมน! ขณะที่บทหลังท่วมท้นไปด้วยแสงแห่งความหวัง! 

ผลงานของจางเย่ดังชัดก้องเต็มหู! ผู้สัมภาษณ์ 8-9 คนต่างมองหน้ากันเอง พวกเขากำลังคิดว่านี่ไม่ใช่การประชันกลอนกับผู้อำนวยการหวังแล้ว แต่เป็นการตอกหน้า! หมอนี่จงใจหาเรื่องชัดๆ! ทีแรกพวกเขาคิดว่าจางเย่คงไม่สามารถต่อกลอนได้ หรือต่อให้ทำได้ก็คงไม่ดีเท่าไร กลอนด้านมืดของชีวิตอย่าง ‘ทุกสิ่ง’ นั้นไม่มีที่ติ! ริจะใช้แนวคิดบทกวีของหวังสุ่ยซินเพื่อเขียนกลอนด้านมืดต่อไป? หมอนี่ไม่มีทางแต่งอะไรที่ดีไปกว่า ‘ทุกสิ่ง’ ได้แน่ ต่อให้พยายามแค่ไหนก็ตาม!

ทว่า ไม่มีใครคิดว่าจางเย่จะทำตรงกันข้าม เขาไม่ได้ต่อยอดแนวคิดของ ‘ทุกสิ่ง’ แต่กลับใช้ ‘นี่ก็คือทุกสิ่ง’ มาหักล้างมุมมองด้านมืดนี้อย่างรุนแรง!

ไม่ใช่ทุกสิ่ง!

ไม่ใช่ทุกสิ่ง!

ไม่ ไม่ใช่ทุกสิ่ง...ที่จะเป็นดั่งคำพูดของเธอ! 

เพียงไม่กี่วรรคของ ‘ไม่ใช่ทุกสิ่ง’ ได้บ่มเพาะอารมณ์ความรู้สึกของบทกลอนนี้ ขณะที่เหยียบย่ำ ‘ทุกสิ่ง’ ลงไปพร้อมๆ กัน!

ถ้านี่ไม่ใช่การตบหน้า จะให้เรียกอะไร?

ถ้านี่ไม่ใช่การท้าทายซึ่งหน้า จะให้เรียกอะไร? 

แต่ไม่รู้ทำไม การท้าทายซึ่งหน้าครั้งนี้กลับทำให้ทุกคนเย็นวาบตามไขสันหลัง ผู้สัมภาษณ์บางคนที่ไม่ได้ให้ค่าจางเย่มากมายนักในทีแรก กลับถูกกวาดอารมณ์ไปพร้อมกับบทกวีของจางเย่ เพียง ‘ไม่ใช่ทุกสิ่ง’ ไม่กี่คำนี่ ได้กลบความเชื่อมั่นของพวกเขาไปทั้งหมด ขณะเดียวกันก็ยังพยายามรักษาสีหน้ามึนชาเอาไว้

นี่หรือจางเย่? นี่หรือจางเย่ที่พวกเขาไม่ได้เห็นค่าอะไรมากมาย? ก่อนหน้านี้ผู้อำนวยการหวังสงสัยเรื่องฝีมือแต่งกลอนสดของจางเย่ใช่ไหม? คิดว่าจางเย่หลอกลวงผู้ฟังด้วยการเตรียมกลอนไว้ล่วงหน้าใช่ไหม? คิดว่ามาตรฐานของจางเย่เทียบเท่ากับนักกวีสมัครเล่นแค่นั้นนี่? และเมื่อมาเจอกวีตัวจริง เขาก็จะถูกเปิดโปงใช่ไหม? พวกที่คิดแบบนี้มาก่อนได้แต่หน้าแดงด้วยความอับอาย! 

พวกเขาเคยคิดว่าจางเย่ก็แค่งั้นๆ ได้อย่างไร?

หรือที่เคยคิดว่าหมอนี่แต่งสดไม่ได้! 

แบบนี้เรียกว่ามาตรฐานวรรณกรรมต่ำเทียบได้แค่นักกวีราคาถูกงั้นเรอะ?

‘นี่ก็คือทุกสิ่ง’ ของจางเย่ทำให้พวกเขาต้องกลืนน้ำลายตัวเอง ต่อให้คนที่รู้เรื่องวรรณกรรมน้อยที่สุดก็ยังบอกได้ว่าผู้อำนวยการหวังโดนเด็กหน้าใหม่ปาดหน้าไปเรียบร้อยแล้ว! ‘ทุกสิ่ง’ ได้ถูก ‘นี่ก็คือทุกสิ่ง’ กลบรัศมีไปจนหมดจด! แถมยังดูไม่ใช่การเฉือนไปเพียงเล็กน้อยเสียด้วย นี่มันเป็นชัยชนะแบบหักโค่น! ไม่มีข้อสงสัยใดๆ ทั้งสิ้น!

บทกวีของจางเย่ถึงกับโจมตีจุดบอดที่ใหญ่ที่สุดของ ‘ทุกสิ่ง’ ซึ่งก็คือด้านมืดของชีวิต! เพราะ ‘นี่ก็คือทุกสิ่ง’ เต็มเปี่ยมไปด้วยด้านสว่างของชีวิต! เติมเต็มความหวังในแง่บวกให้แก่ผู้คน! ไม่น่าแปลกใจว่าทำไม ‘ทุกสิ่ง’ จึงเป็นแค่ภาคผนวกในตำราเรียนของชั้นม.ปลายเพียงแค่ปีเดียวสั้นๆ เมื่อเทียบกับ ‘นี่ก็คือทุกสิ่ง’ แล้ว ‘ทุกสิ่ง’ กลายเป็นผลงานที่ตื้นเขินและอ่อนแอไปเลย ในขณะที่บทกวีของจางเย่ดูควรค่าให้บรรจุในหนังสือเรียนเสียยิ่งกว่า! 

ทุกคนต่างกระซิบกระซาบกันเอง ทุกคนต่างก็ตกใจกับผลงานกวีของจางเย่ชิ้นนี้!

แต่ไม่มีใครรู้ความจริงว่าในโลกของจางเย่ กวีบทนี้ถือกำเนิดขึ้นก็เพราะ ‘ทุกสิ่ง’ ของเป๋ยเต่า!

‘นี่ก็คือทุกสิ่ง’ เป็นผลงานของนักกวีชื่อดังในโลกเก่าของจางเย่ที่มีนามว่า ซูถิง ว่ากันว่าหลังจากผลงานของเป๋ยเต่าถูกวิพากษ์วิจารณ์อย่างหนักถึงความหม่นหมองมืดมน ซึ่งซูถิงเองก็วิจารณ์เรื่องนี้เช่นกัน หลังจากนั้นไม่นาน ‘นี่ก็คือทุกสิ่ง’ จึงปรากฏขึ้น จากถ้อยคำ การเปรียบเปรยและแนวคิด เห็นได้ชัดว่า ‘นี่ก็คือทุกสิ่ง’ ตั้งเป้าโจมตี ‘ทุกสิ่ง’ โดยตรง! ดังนั้นหลังจากที่หวังสุ่ยซินได้อ่านบทกวีของเขา จางเย่ก็คิดไปถึงผลงานชิ้นนี้ของซูถิงทันที!

ประชันกลอนเรอะ?

กลอนบทนี้เกิดมาเพื่อสิ่งนี้!

นี่คือการยิงสวนกระบอกปืน! 

หูเฟยแอบยกนิ้วโป้งให้จางเย่ในใจ เขาหันไปมองหวังสุ่ยซินที่นิ่งเงียบอยู่ “ผู้อำนวยการ จางน้อยตอบคำถามสัมภาษณ์แล้ว คุณคิดว่ายังไงครับ?” 

คนอื่นๆ ก็มองหวังสุ่ยซินเช่นกัน

หวังสุ่ยซินตอบรับ “กลอนนี้ต่อได้ดีทีเดียว”

แค่ดีทีเดียวได้ยังไง! นี่มันสมบูรณ์แบบแล้ว! แต่แน่ล่ะพวกเขาไม่ได้พูดออกมา…ใครจะไปโง่บัดซบขนาดนั้นเล่า!

หูเฟยพยายามต่อยอดสถานการณ์ถามขึ้นว่า “ถ้าอย่างนั้นเรื่องการจ้างจางน้อย?”

หวังสุ่ยซินมองดูจางเย่ “จางน้อย ยืนขึ้นให้ฉันดูหน่อยซิ” 

“ยืนขึ้น?” จางเย่สงสัยแต่ก็ทำตาม

หวังสุ่ยซินมองดูก่อนจะส่ายหัว “ฉันจะไม่พูดถึงเรื่องหน้าตาล่ะนะ เพราะพิธีกรและแขกรับเชิญที่ขาดเรื่องรูปลักษณ์แต่ประสบความสำเร็จก็ยังพอมีบ้างถึงจะเป็นส่วนน้อย แต่เรื่องส่วนสูงของเธอนี่สิมันสำคัญยิ่งกว่าหน้าตาเสียอีก ถ้าฉันเดาไม่ผิด ตอนเท้าเปล่าความสูงเธอน่าจะประมาณ 165 ซม. ใช่ไหม? นั่นมันเตี้ยเกินไป ต่อให้ใส่รองเท้า เธอก็ยังไม่ถึง 170 ซม. เวลาที่อยู่บนเวทีกับพิธีกรหรือแขกรับเชิญคนอื่น ความสูงของเธอจะเป็นปัญหา แค่แขกรับเชิญหญิงสวมรองเท้ามีส้นนิดหน่อย เธอก็คงเตี้ยกว่าเขาไปตั้งครึ่งค่อนศีรษะ อย่างนั้นแล้วเธอจะเป็นพิธีกรได้ยังไง? นี่มันมีผลต่อคุณภาพของรายการ เธอทั้งหน้าตาธรรมดาทั้งส่วนสูงก็ไม่ถึง ยังไงก็ไม่เวิร์ค!”

เชี่*เอ๊ย!

จับผิดเรื่องความสามารถไม่ได้ ก็เริ่มจับผิดเรื่องส่วนสูงแทนงั้นเรอะ?

จางเย่กำลังคิดว่าถ้าพ่อเอ็งทั้งสูงทั้งหล่อ ก็คงไม่ต้องมาเสียเวลาเสียแรงอยู่แถวนี้แล้ว! ป่านนี้พ่อเอ็งไปเป็นนักร้องนักแสดงแล้วโว้ย! 

หูเฟยเสริมขึ้นว่า “จางน้อยใส่ที่เสริมส้นเท้าได้นะครับ” 

“อย่างมากก็เพิ่มความสูงได้แค่ 6-7 ซม. ถ้าสูงกว่านั้นมันจะดูไม่ธรรมชาติ มองแวบเดียวก็รู้สึกผิดปกติ แล้วแค่ 6-7 ซม. จะมีความหมายอะไร? ทั้งรองเท้าทั้งส้นอย่างมากก็ได้แค่ 170” หวังสุ่ยซินยังหาข้อติต่อ “พิธีกรชายในสถานีโทรทัศน์นครหลวงของเรามีใครบ้างที่สูงไม่ถึง 180 ซม. เมื่อใส่รองเท้า? มาตรฐานขั้นต่ำก็คือใส่รองเท้าแล้วต้องสูงถึง 180” หลังจากนั้นเขาก็ถอนใจ “เหล่าหู วันนี้ผมได้เห็นพรสวรรค์ของจางน้อยแล้ว ก็ไม่เลวหรอกนะ คุณไม่ได้เลือกผิด แต่ส่วนสูงของเขามันไม่พอ ถ้าสูงได้ถึงมาตรฐาน เขาสามารถมารายงานตัวทำงานได้หลังวันชาติเลย! ผมจะไม่พูดอะไรอีก!”

เขาจะได้งานก็ต่อเมื่อตัวสูงกว่านี้งั้นเรอะ?

นี่แม่*คำพูดมั่วซั่วห่*เหวอะไรกันวะ!

รูปลักษณ์นั้นเปลี่ยนไม่ยาก ศัลยกรรมเอาก็ได้ แต่จะให้เปลี่ยนความสูงเนี่ยนะ จะให้ทำยังไง? จางเย่อายุ 23 แล้ว ถึงจะมีคนพูดกันว่าอายุ 23 ก็ยังอาจจะโตได้อีก แต่ไม่ว่าจะโตยังไงก็ไม่มีทางกระโดดจาก 165 ไป 175 หรอก! แกคิดว่าแกนั่งจรวดอยู่รึไงฟะ!? คิดว่าความสูงมันเพิ่มกันได้ง่ายๆ งั้นเรอะ!?

แค่ข้ออ้างเพราะไม่ต้องการจางเย่ชัดๆ!

นี่เป็นวิธีปฏิเสธเขาด้วยการบอกว่าจะจ้างเขา ถ้าหากตัวสูงกว่านี้!

หูเฟยไม่เห็นด้วย เขายังยืนยันหนักแน่น “ผู้อำนวยการครับ ผมต้องการอาจารย์จางน้อยจริงๆ รายการของผมใกล้จะเริ่มบันทึกเทปแล้ว จางน้อยจะเป็นประโยชน์กับผมได้มาก ซึ่งก็เท่ากับเป็นประโยชน์ต่อสถานีด้วย” พูดถึงตรงนี้ หูเฟยก็หันไปบอกจางเย่ว่า “อาจารย์จางน้อย ทำไมคุณไม่ออกไปรอข้างนอกสักพักก่อนล่ะ?”

“ได้ครับ” จางเย่ได้แต่เก็บสัมภาระและออกจากห้องไป

ด้านนอก เขายังได้ยินเสียงอาจารย์หูโต้เถียงแทนเขา จางเย่รู้ว่าไม่มีความหวังเลย ได้แต่จดจำความชื่นชมของอาจารย์หูเอาไว้ในใจ เขาจะต้องตอบแทนน้ำใจครั้งนี้ในอนาคตอย่างแน่นอน

รออยู่ครู่ใหญ่ก็ยังไม่มีใครออกมา

จางเย่ยืนพิงกรอบหน้าต่างมองดูการจราจรเบื้องล่าง ทันใดนั้นเขาก็เห็นร้านขายรองเท้าที่อีกฟากถนน เห็นดังนั้นเขาก็ต้องการจะลองดูว่ารองเท้าเสริมส้นจะเพิ่มความสูงให้เขาได้มากขนาดไหน ใครจะไปรู้ เขาอาจจะแตะ 180 ก็ได้ถ้าได้ใส่มัน? จางเย่ไม่เคยลองมาก่อนแต่ก็รีบลงลิฟต์ไป



ที่ริมถนน 

ร้านขายรองเท้าต่างประเทศร้านนี้ชื่อว่า HT

“สวัสดีค่ะ ไม่ทราบว่าสนใจรองเท้าแบบไหนคะ?” พนักงานหญิงคนหนึ่งเดินเข้ามาหา

จางเย่ถาม “คุณมีที่เสริมส้นหรือรองเท้าที่เพิ่มความสูงได้ไหมครับ?”

พนักงานยิ้ม “ไม่มีที่เสริมส้นนะคะ แต่มีรองเท้าเสริมส้นค่ะ เชิญทางนี้ค่ะ” เธอนำทางจางเย่ “จะมีสองแบบนะคะ เป็นรองเท้าหนังทั้งคู่ ใส่แล้วเพิ่มความสูงได้ประมาณ 5-8 ซม.”

จางเย่ลองรองเท้า ถึงจะรู้สึกไม่ค่อยสบายส้นเสียเท่าไร แต่ก็ทำให้เขาสูงขึ้นได้จริงๆ ทว่าเห็นได้ชัดเลยว่าคำโฆษณา 8 ซม. นั้นโม้เกินจริง เพราะมันไม่ได้มากขนาดนั้น อย่างดีก็แค่ 6 ซม. เมื่อรวมกับส่วนสูงของจางเย่ เขาจะสูงถึงแค่ 171 ซม. เป็นอย่างมาก ซึ่งยังเตี้ยกว่าเงื่อนไข 180 ซม. ของหวังสุ่ยซินอยู่เกือบ 10 ซม. นั่นมันต่างกันมากเกินไป ไม่มีทางที่เขาจะเข้าเงื่อนไขนี้ได้ จางเย่ลูบริมฝีปากตัวเองแต่ก็ยังตัดสินใจซื้อรองเท้ามา เขาไม่ได้เปลี่ยนกลับไปใส่รองเท้าของตัวเอง แต่ให้พนักงานดึงป้ายออกให้ก่อนใส่รองเท้าคู่ใหม่เดินกลับสถานีโทรทัศน์ เพื่อไปรอที่เดิม

จะเล็กน้อยแค่ไหนก็ถือว่าช่วยให้สูงขึ้นได้ 

ใครจะไปรู้ หากอาจารย์หูช่วยเขาจริงๆ ไม่แน่ว่าเขาอาจจะยังมีโอกาส?

เฮ้ย คิดอะไรวะเนี่ย!? เขายังจะหวังทั้งๆ ที่รู้ว่าไม่มีโอกาสเนี่ยนะ?

จริงด้วย ทำไมเขาจะต้องพึ่งพาคนอื่นล่ะ? เขายังมีแหวนเกม! ยังลองเสี่ยงโชคกับลอตเตอรี่ได้!

จางเย่ฉุกคิดขึ้นมาทันที ทุกครั้งที่เผชิญสถานการณ์ที่ยากลำบาก เขาใช้ไอเทมวิเศษของแหวนเกมแก้ปัญหามาได้ตั้งหลายครั้งเชียว ใครจะไปรู้ สวรรค์อาจจะเข้าข้างเขาอีกก็ได้วันนี้?



..อีกฟาก ในออฟฟิศยังโต้เถียงกันอยู่ มีทั้งเสียงของหูเฟยและเสียงของผู้สัมภาษณ์คนอื่นๆ ดูแล้วไม่ว่าจะอย่างไรก็คงไม่จบภายในสิบนาทีแน่ๆ.. 



คิดแล้วต้องทำ!

จางเย่เปิดเมนูเกมขึ้นมาทันที!

เมนูเกมเปิดออก หน้าต่างเกมเด้งขึ้นมาตรงหน้าจางเย่ เจ้าหน้าที่ของสถานีโทรทัศน์ที่เดินผ่านมาไม่สามารถมองเห็นมันได้

เมื่อเหลือบตามองค่าชื่อเสียงที่เขาสะสมได้ในไม่กี่วันที่ผ่านมา จางเย่ก็พอใจมาก ค่าชื่อเสียงของเขาสูงจนน่าตกใจถึง 930,000!


-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./95.md)