##บทที่ 16 : ประตูที่ถูกเปิดเข้ามา!
บ้านเหราอ้ายหมิ่น

ในห้องน้ำชั้นสอง

“น้ำพร้อมแล้วนะ” จางเย่ตะโกนบอก

คุณน้าเจ้าของห้องดูเหมือนติดคุยโทรศัพท์อยู่ สักพักเธอจึงขานรับ “อาบไม่ได้แล้ว เดี๋ยวฉันต้องออกไปธุระข้างนอก แล้วจะกลับมาอีกทีช่วงบ่าย!”

“หืม? ไปทำอะไรครับ?” จางเย่ถาม

“ไม่ใช่เรื่องของนาย!” เสียงพี่สาวเหราไม่เป็นมิตรดังเช่นเคย “ฉันทิ้งบ้านไว้ให้นายจัดการก็แล้วกัน ทำให้ดีล่ะ โดยเฉพาะหน้าต่างทางด้านทิศใต้ ฉันไปแล้วนะ อย่าลืมปิดประตูหลังจากนายออกไปด้วย แล้วก็ห้ามแตะข้าวของของฉันเด็ดขาด!”

ปัง! เสียงประตูปิดลง

ตอนนี้เหลือเพียงจางเย่คนเดียวเท่านั้นในบ้าน ชายหนุ่มบ่นงึมงำแล้วเริ่มทำความสะอาดต่อ เขารู้ดีว่าพี่สาวเหราเป็นพวกแข็งนอกอ่อนใน ผู้เช่าหลายคนบ่นเรื่องปากอันร้ายกาจของเธอ แต่ทุกคนต่างก็ได้รับความช่วยเหลือจากเธอมาแล้วทั้งนั้น จางเย่ก็เป็นหนึ่งในคนเหล่านั้นด้วย ทุกครั้งที่เขาไม่มีอะไรจะกินก็จะเป็นพี่สาวเหราที่คอยหาอาหารมาให้ ด้วยเหตุนี้ชายหนุ่มจึงอยากตอบแทนบุญคุณ เขาทำความสะอาดทั้งวันจนเหงื่อโซมไปทั้งตัว จางเย่ที่เพิ่งทำงานเสร็จตอนเที่ยงกินซาลาเปาไส้ผักที่เหลืออีกสองลูก

อย่างที่โบราณว่าไว้ เมื่อหนังท้องตึงหนังตาก็มองหาสาว…เอ่อ เหมือนจะไม่ใช่แบบนี้นะ

อย่างที่โบราณว่าไว้ สุดสัปดาห์ทั้งทีีควรได้พัก ทั้งวันหนังท้องตึง หนังตาหย่อน หลับกลางวันได้ตามสบาย 

จางเย่ไม่ได้ตั้งใจจะไม่เชื่อคำโบราณ แต่เขาไม่สามารถนอนหลับทั้งๆ ที่ตัวเปียกโชกไปด้วยเหงื่อได้ ชายหนุ่มหันไปมองอ่างอาบน้ำของเหราอ้ายหมิ่นด้วยความมุ่งร้ายในใจ ห้องอาบน้ำของจางเย่เป็นแค่แบบฝักบัวธรรมดา ความสดชื่นหลังการอาบ มันเทียบกันไม่ได้กับอ่างอาบน้ำใบใหญ่ของพี่สาวเหราเลย จางเย่ไม่เคยลองแช่น้ำในอ่างแบบนี้มาก่อน อีกอย่างเขาก็เติมน้ำร้อนไปเรียบร้อยแล้วด้วย ถ้าไม่ใช้ก็เท่ากับเสียเปล่า ดังนั้นแม้ว่าเหราอ้ายหมิ่นจะเตือนจางเย่ไม่ให้แตะข้าวของในบ้าน แต่จางเย่กลับไม่ฟัง ก็กว่าเธอจะกลับมาก็ช่วงบ่ายโน่นเลยนี่

บ้านของเธอมีห้องน้ำสองห้อง ห้องที่อยู่ชั้นบนในห้องนอนของเหราอ้ายหมิ่น

ห้องน้ำและอ่างอาบน้ำต่างมีขนาดใหญ่โต จางเย่เอามือลองแตะน้ำดูแล้วพบว่ามันยังอุ่นอยู่

จางเย่ปิดประตูและเริ่มถอดเสื้อผ้า โยนกางเกงในและเสื้อยืดลงตะกร้าข้างเครื่องซักผ้าก่อนจะนอนแช่ตัวในอ่างอาบน้ำ หลังจากดึงผ้าม่านสีขาวมากั้น เขาถอนใจอย่างสบายตัว เพียงไม่นานก็หลับตาลงดื่มด่ำกับช่วงเวลาแสนสุข

ครึ่งชั่วโมง...

หนึ่งชั่วโมง...

เขาผล็อยหลับไปโดยไม่ทันรู้ตัว

เมื่อจางเย่ลืมตาขึ้นมาอีกครั้ง เขารู้สึกตัวเพราะเสียงประตูที่ถูกปิดกระแทกดังขึ้นใกล้ๆ เพิ่งรู้สึกว่าน้ำในอ่างมันไม่ร้อนอีกต่อไปแล้ว

“เฮ้อ พระอาทิตย์บ้านี่จะเผาฉันให้ตายหรือยังไงเนี่ย!” เสียงของหญิงสาวพูดบ่นกับตัวเองดังผ่านผ้าม่านเข้ามา!

ใครพูดน่ะ?

คุณน้าเจ้าของห้องกลับมาแล้ว!

จางเย่ตอบสนองทันที สีหน้าเขียวไปถนัด บ้าเอ้ย ทำไมกลับมาเร็วจังวะ? ไม่ใช่ว่า…เฮ้ย เร็วบ้าอะไรล่ะ ตัวเขาเผลอหลับนานไปต่างหาก จางเย่แตกตื่น ชักจะรู้สึกเหมือนผู้ร้ายที่ถูกจับได้คาหนังคาเขาขึ้นมา น่าอายชิบเป๋ง ไม่ว่าจะยังไง ตอนนี้มันก็ไร้ประโยชน์แล้ว จางเย่โผล่หัวมองผ่านช่องว่างเล็กๆ ของผ้าม่าน กำลังคิดว่าจะยอมรับผิดแต่โดยดี

อย่างไรก็ตาม การโผล่หัวไปมองกลับทำให้ทุกอย่างแย่ยิ่งกว่าเดิม!

เขารู้สึกราวกับเลือดกำเดาจะไหลออกมาอย่างควบคุมไม่ได้!

ห่างออกไปเพียงสองเมตร เหราอ้ายหมิ่นถอดเสื้อผ้าท่อนบนของเธอและโยนใส่เครื่องซักผ้า เธอไม่ได้สวมใส่อะไรมากนักเพราะว่าตอนนี้เป็นช่วงฤดูร้อน หญิงสาวหันหลังให้กับจางเย่ขณะที่กำลังเอื้อมมือไปปลดตะขอบรา เพียงไม่นานบราลูกไม้สีเนื้อก็ถูกถอดออกมาและโยนไปด้านข้าง มือของเธอเอื้อมต่ำลงมาขณะที่ปากบ่นสาปแช่งอากาศและปลดกระโปรงสีเทาไปพร้อมกัน เพียงปลดตะขอ ชุดกระโปรงก็ร่วงหล่นกับพื้นห้องน้ำ เหราอ้ายหมิ่นก้าวเท้าออกจากชุด ก่อนใช้นิ้วเท้าโยนชุดกระโปรงเข้าไปในเครื่องซักผ้า

คุณน้าเจ้าของห้องเป็นคนที่ปากและการกระทำรวดเร็วดุจสายฟ้า!

เร็วแค่ไหนงั้นเหรอ? ถึงขนาดที่…เพียงจางเย่อ้าปากกำลังจะตะโกนเรียกเธอ แต่คุณน้าเจ้าของห้องกลับถอดทั้งบราและกระโปรงเสร็จแล้ว! ตอนนี้เธอก้มตัวลงพร้อมกับรูดถุงน่องออกมาจากขาที่เรียวสวย

จางเย่ชะงักกึกและไม่กล้าส่งเสียงอะไรออกไป เขายังจำภาพตอนที่เข้ามาดูห้องที่นี่ขณะที่กำลังมองหาที่อยู่เมื่อครั้งที่อยู่ในโลกเก่าของเขาได้ ห้องขนาดสามสิบตารางเมตรที่เขาเช่าอยู่ตอนนี้ แต่เดิมถูกเช่าโดยนักเลงวัยรุ่นไม่มีงานทำ วันหนึ่งหมอนั่นดื่มกับเพื่อนจนเมาหนักและพยายามลวนลามเหราอ้ายหมิ่น ตอนนั้นเองที่จางเย่เห็นกับตาว่าเหราอ้ายหมิ่นที่เป็นผู้หญิง อัดเจ้านักเลงสองคนนั้นตั้งแต่ข้างบนยันลงมายังข้างล่าง โดยที่ทั้งสองคนตอบโต้ไม่ได้แม้แต่ครั้งเดียว พวกเขาวิ่งหนีเตลิดเปิดเปิงไปหลังจากถูกทุบตีอย่างหนัก เมื่อห้องปราศจากคนเช่า มันจึงกลายเป็นของจางเย่ไปในที่สุด ดังนั้นจางเย่จึงรู้ดีว่าคุณน้าเจ้าของห้องแข็งแกร่งแค่ไหน และหวาดเกรงเธออยู่เสมอ 

เธอถอดเสื้อผ้าออกเกือบหมดแล้ว!

จางเย่ก็เรียกได้ว่าเห็นเกือบทุกอย่างแล้วเช่นกัน!

มันสายเกินไปที่จะพูดว่า “ขอโทษนะ ผมอยู่ข้างในนี้น่ะ!”

จางเย่ไม่อยากมีจุดจบที่โดนทุบตีเหมือนนักเลงสองคนนั่น ถึงแม้ภูมิหลังของโลกนี้จะเปลี่ยนไป แต่ว่าคนรู้จักรอบตัวเขายังคงอยู่เหมือนเดิม คุณน้าเจ้าของห้องยังเป็นคนเดิมที่แข็งแกร่งมากพอจะอัดหนุ่มวัยฉกรรจ์สองคนด้วยมือเปล่าได้ จะเกิดอะไรขึ้นถ้าเหราอ้ายหมิ่นเตะเขาเต็มแรง? ยิ่งไปกว่านั้น จางเย่เพิ่งเริ่มก้าวสู่เส้นทางการเป็นดีเจที่มีชื่อเสียงอีกด้วย ถ้าถูกจับได้แอบถ้ำมองสาว จะไม่อายขายขี้หน้าหรอกหรือ? จางเย่จะไม่ยอมให้คุณน้าเจ้าของห้องพบตัวเขาอย่างเด็ดขาด ความคิดต่างๆ แล่นเข้ามาในหัว ชายหนุ่มต้องรีบตัดสินใจให้เร็วที่สุด เขาก็ไม่กล้าขยับเขยื้อนตัวมากนักเพราะเกรงว่าเสียงน้ำกระเพื่อมจะทำให้อีกฝ่ายรู้ตัว เขาทำได้เพียงรีบเปิดหน้าต่างเกมขึ้นมาอย่างแผ่วเบา เพื่อหยิบน้ำยาล่องหนที่เพิ่งได้มาเมื่อตอนบ่าย แล้วรีบดื่มของเหลวสีใสลงคอไปอย่างรวดเร็ว!

ชั่ววินาที จางเย่ก็เห็นว่าร่างกายของเขาพลันโปร่งใสจนกลมกลืนไปกับน้ำ เขาล่องหนได้!

หน้าจอของเกมเริ่มนับถอยหลัง!

4:59, 4:58…

จังหวะเดียวกันนั้น เหราอ้ายหมิ่นที่ถอดถุงน่องสีเนื้อไปแล้วก็หันหน้ามาและเปิดผ้าม่านออกมองดูด้านใน

จางเย่ไม่มีเวลาดีใจกับความสามารถหายตัวที่เพิ่งเกิดขึ้นขณะที่ตัวเกร็งจัด ไม่กล้าแม้แต่จะหายใจ ในสถานการณ์เช่นนี้มันยากเหลือเกินที่จะกลั้นลมหายใจ เขาฝืนทนเสียจนขนคิ้วตั้งชัน!

ตรงกันข้ามกับเหราอ้ายหมิ่น เธอมองไม่เห็นจางเย่อย่างแท้จริง เพียงบ่นกับตนเอง “เจ้าหนูจางเย่นั่น รู้ว่าฉันออกไปข้างนอกกลับไม่ระบายน้ำออก รอให้ฉันกลับมาตักน้ำไปรดต้นไม้หรือยังไง? เจ้าทึ่มหัวช้านี่ยังอุตส่าห์เป็นดีเจได้ สงสัยสถานีวิทยุกำลังจะผันตัวเองเป็นองค์กรการกุศลไปแล้วล่ะมั้ง คนแบบไหนก็รับหมด!”

จางเย่ได้แต่สงสัยว่าเธอเกลียดเขาขนาดไหนกัน ขนาดเขาไม่ปรากฏตัวก็ยังโดนด่าไม่เปลี่ยนแปลง

บางคนอาจจะปากร้ายเพียงแค่ภายนอก แต่พูดอะไรก็เพียงแค่ขำๆ แต่ทว่า ความปากร้ายของเหราอ้ายหมิ่นนี่สกัดออกมาจากไขกระดูกเลย เธอชอบทั้งด่า ทั้งเสียดสี ทั้งจิกกัดคนอื่น ไม่ใช่อย่างนั้นหรือไง? ดูสิขนาดจางเย่ไม่อยู่ให้เธอเห็น เหราอ้ายหมิ่นก็ไม่คิดจะลดละคำพูดจิกกัด แม้จะอยู่เพียงลำพัง

“ไฮ้ ไหนดูสิน้ำเย็นรึยังเนี่ย!” ทันใดนั้นเหราอ้ายหมิ่นยื่นมือมาทางอ่างอาบน้ำโดยไม่มีการบอกกล่าว!

หัวใจจางเย่แทบจะกระโจนหลุดออกมาจากร่าง เมื่อเห็นมือของคุณน้าเจ้าของห้องเอื้อมมาใกล้ๆ หน้าขาของเขา ชิบห*ยแล้ว! เขากำลังจะถูกจับได้!

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./18.md)