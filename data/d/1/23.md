##บทที่ 22 : ได้ลงหนังสือพิมพ์!
เวลาดึกสงัด

ตอนสี่ทุ่มกว่า

หลายคนต่างเลิกงานแล้ว แต่จางเย่กลับเข้าห้องสตูดิโอนั่งทำงานล่วงเวลาเพียงลำพัง เขาไม่สามารถจองห้องอัดได้ในช่วงกลางวัน แถมงานที่ไปเป็นดีเจแขกรับเชิญในรายการ ‘พูดคุยรอบโลก’ ยังเกิดความล่าช้า ชายหนุ่มจึงเพิ่งมีโอกาสได้มาอัดเอาดึกดื่นป่านนี้ ‘คนขุดสุสาน’ ที่อัดไว้ล่วงหน้าได้ออกอากาศไปหมดแล้ว เขาจึงจำเป็นต้องมาอัดเพิ่มในคืนนี้ เหลือเวลาอีกเพียงหนึ่งชั่วโมงครึ่งเท่านั้น กระชั้นชิดมาก

“กองทัพของเหล่าผู้ปล้นสุสานทำงานกันอย่างหนัก ทั่วทุกมุมของสุสานได้ถูกขุดขึ้นมา...โธ่เว้ย ไม่ใช่แบบนี้สิ!”

“เปลวไฟของเทียนไหวไปมาตรงมุมทิศอาคเนย์”

“หากเทียนที่อยู่ในทิศอาคเนย์ดับไปเมื่อไร เช่นนั้นต้องทำการเก็บสมบัติไว้ที่เดิม แล้วให้คารวะสามครั้งด้วยความเคารพและกลับไปทางเก่าทันที”

การอัดรายการตอนนี้แตกต่างจากคราวก่อนๆ ที่ผ่านมา มีการสะดุดหลายครั้งระหว่างการทำงาน จางเย่รู้สึกว่ามันยากเหลือเกิน เขาไม่คิดเลยว่าวันนี้จะมาถึงเร็วขนาดนี้ จางเย่ใช้หนังสือเรื่องนี้ในการฝึกอ่านแบบไม่ดูสคริปต์ก็จริง แต่เขาทำได้เพียงช่วงต้นๆ เท่านั้น ต่อให้ความทรงจำของเขาจะดีแค่ไหน เขาก็ไม่อาจจะท่องคำมากกว่าแสนคำในเรื่อง ‘คนขุดสุสาน’ ออกมาได้หรอก ชายหนุ่มจำได้เพียงส่วนต้นๆ เท่านั้น ทำให้มันเกิดปัญหาขึ้นมาทันที จางเย่เริ่มเดินเข้าไปสู่จุดของเรื่องที่เขาจำได้ไม่ดีนัก จางเย่เล่าเรื่องไปในทิศทางของพล็อตเดิมก็จริง แต่ยังไงมันก็ไม่ใช่เรื่องตามต้นฉบับดั้งเดิม มีหลายครั้งที่เขาด้นสดแต่งบางอย่างเพิ่มเข้าไปเพราะจำไม่ได้ งานในส่วนนั้นๆ จึงค่อนข้างหยาบและมีเนื้อหาที่อ่อนลง เขารู้ดีว่าหากเป็นเช่นนี้ต่อไป มันต้องส่งผลต่อเรตติ้งของรายการอย่างแน่นอน

ชายหนุ่มกดหยุดแล้วเลื่อนกลับไปลบเนื้อหาส่วนเมื่อกี้ทิ้งก่อนจะทำการอัดใหม่

หลักจากตะกุกตะกักไปสักพัก เขาจึงสามารถอัดรายการเสร็จได้ทันก่อนเวลาเที่ยงคืน

ชายหนุ่มใช้วิธีแถไปบ้างเล็กน้อยสำหรับตอนที่แล้วกับตอนนี้ แต่เขาไม่รู้จะทำอย่างไรดีกับตอนต่อไป เฮ้อ ถ้าเกิดคุณภาพมันตกลงจนส่งผลกับเรตติ้งของผู้ฟัง อย่างนั้นจะเกิดอะไรขึ้นกันนะ!?

หลังจากเสร็จงาน จางเย่ยืนพิงหน้าต่างจุดบุหรี่สูบ ความจริงแล้วสถานีวิทยุมีข้อห้ามสูบบุหรี่ แต่เมื่อมันดึกจนไม่มีใครแล้ว คนชายหนุ่มจึงไม่ได้ใส่ใจอะไร

กริ๊งๆ ทันใดนั้นโทรศัพท์ของเขาก็ดังขึ้น

จางเย่ได้แต่สงสัยว่าใครกันที่โทรมาดึกดื่นป่านนี้ เขารับสายและกรอกเสียงพูด “ฮัลโหล?”

เสียงที่ได้ยินบ่งบอกว่าอีกฝ่ายเป็นผู้ชาย “ฮัลโหล คุณจางเย่ใช่ไหมครับ? ผมโทรมาจากปักกิ่ง...”

ก่อนที่อีกฝ่ายจะพูดเสร็จ จางเย่ที่คิดว่าอีกฝ่ายเป็นพวกมิจฉาชีพจึงรีบกล่าว “ฉันไม่สนว่านายจะมาจากไหน ปังกิ่งหรือเซี่ยงไฮ้ แต่อย่ามาบอกเชียวว่าฉันถูกลอตเตอรี่ ฉันถูกไปแล้ว 47 ครั้งปีนี้ ได้รถ BMW มาสามคัน เบนซ์อีกสองคัน รวมเงินทั้งหมดก็เป็น 12,213,000 หยวน อย่ามาพูดด้วยนะว่าลูกสาวของฉันถูกลักพาตัว นายคงต้องช่วยฉันหาแฟนก่อนเลยอย่างแรก หรือว่าจะโทรมาขายไส้กรอกหมูงั้นเหรอ เอาจริงๆ ฉันมีเงินเหลืออยู่แค่ 1.50 หยวนเองเนี่ยในกระเป๋า ถ้าฉันเป็นนาย ฉันจะรีบวางสายทันที มันไม่คุ้มหรอกนะที่จะเสียเวลาเกลี้ยกล่อมฉันตั้ง 5 นาทีเพื่อจะได้เงินไปแค่ 1.50 หยวนน่ะ ค่าคอมมิชชั่นที่ได้ยังไม่พอจ่ายค่าโทรศัพท์เลยมั้ง” เมื่อเผชิญกับเหล่าพวกมิจฉาชีพแบบนี้ จางเย่ค่อนข้างมีประสบการณ์รับมือได้ดี “เอาล่ะ ทีนี้จะพูดอะไรก็ว่ามา”

ถ้าหากเป็นคนอื่นที่เจอการตอบรับแบบป่าเถื่อนของจางเย่เข้า พวกเขาคงวางสายหนีกันแทบไม่ทัน

แต่ทว่า ชายคนนี้ไม่ได้ทำเช่นนั้น เขาพูดแบบงงๆ “ผมไม่ใช่คนขายแฮมหรือขายไส้กรอกครับ แต่เป็นนักข่าวจากหนังสือพิมพ์ปักกิ่งไทมส์ นี่ใช่คุณจางเย่รึเปล่าครับ?”

จางเย่อุทาน “นักข่าว? ไฮ้ ขอโทษที ผมพลาดเองๆ คิดว่าเป็นพวกมิจฉาชีพซะอีก”

ชายคนนั้นกล่าวต่อ “ไม่เป็นไรครับ ผมได้เบอร์คุณมาจากเพื่อนที่ทำงานในสถานีวิทยุอีกต่อหนึ่ง ขอเข้าเรื่องเลยนะครับ เรื่องที่เกิดขึ้นวันนี้ในรายการ ‘พูดคุยรอบโลก’ ทางทีมงานของเราสนใจกลอนทั้งสองบทของคุณมาก เราอยากจะตีพิมพ์มันลงหนังสือพิมพ์วันพรุ่งนี้ ก็เลยโทรมาแจ้งให้คุณทราบก่อน แล้วก็ผมอยากจะถามชื่อของกลอนที่สองด้วย คุณไม่ได้บอกชื่อมันไว้ตอนออกอากาศน่ะครับ”

จางเย่ที่เพิ่งเข้าใจ ครุ่นคิดอยู่ชั่วครู่ก่อนจะบอกไป “กลอนที่สองชื่อว่า ‘ชั่วอายุคน’ ”

นักข่าวคนนั้นถึงกับงง “ ‘ชั่วอายุคน’? ชื่อมันดูไม่ค่อยเข้ากับเนื้อหาของกลอนเท่าไรนะครับ ”

ชื่อ ‘ชั่วอายุคน’ นั้นความจริงมันเหมาะกับชื่อหัวข้อแบบอื่นมากกว่า กู้เฉิงผู้แต่งกลอนนี้ตั้งใจให้มันอยู่ในความคิดของผู้คนในแต่ละยุคแต่ละสมัย ตอนที่จางเย่ท่องมันให้เด็กสาวคนนั้นฟัง เขาไม่ได้บอกชื่อของกลอนและความหมายที่แฝงอยู่ในชื่อ ทำให้ขาดความหมายที่ยิ่งใหญ่ของชื่อกลอนอันเป็นส่วนสำคัญไป จางเย่เคารพในความสามารถของกู้เฉิงและเหล่าบรรพบุรุษที่เขาได้หยิบยืมภูมิความรู้สติปัญญามาใช้ ดังนั้นจะให้เขาไปเปลี่ยนชื่อของกลอนตามใจได้อย่างไรกันล่ะ จางเย่เป็นชายหนุ่มที่มีอารมณ์ศิลปินสูง อีกทั้งยังเป็นคนดื้อด้านแน่วแน่ในหลักการของตนเอง

ต่อให้ชื่อกับเนื้อหาจะไม่เข้ากันแล้วยังไงล่ะ? ชายหนุ่มรู้ว่าความหมายของชื่อมันแตกต่างจากสิ่งที่เขาสื่อออกไปในรายการ แต่นี่เป็นผลงานชิ้นเอกของโลกเขาเชียวนะ งานคลาสสิกเช่นนี้ควรถูกวางไว้บนหิ้งอย่างดี จางเย่คิดกับตนเอง ถึงแม้ว่าคนเขียนตัวจริงจะไม่รู้ก็เถอะ แต่การที่เราไปเปลี่ยนชื่อตามใจตนเองไม่ว่าจะด้วยเหตุผลอะไรก็ตาม มันเป็นเรื่องที่ทำได้งั้นเหรอ? เรื่องผิดคุณธรรมแบบนี้ควรจะทำหรือยังไง? คำตอบมันชัดเจนอยู่แล้ว...แหะๆ แน่นอนว่าทำได้สิ!

จางเย่ตอบกลับ “ถ้าอย่างนั้นพิมพ์ตามที่คุณคิดว่ามันเหมาะก็แล้วกัน ตราบใดที่มันได้ตีพิมพ์จะทำอะไรกับมันก็ได้ ผมไม่ว่าอะไร ต่อให้คุณจะไปแต่งชื่อให้มันเว่อร์วังกว่านี้เพื่อเพิ่มยอดขายก็ตาม!” จางเย่เป็นชายที่ยึดมั่นในหลักการของตน แต่บางครั้งเขาก็เป็นคนที่ไม่มีหลักการได้เช่นกัน! นี่มันปักกิ่งไทมส์เชียวนะ! มันไม่ใช่สำนักพิมพ์เล็กๆ แบบตอนตีพิมพ์ข่าวเรื่อง ‘คนขุดสุสาน’ หรอกนะ!

นักข่าวคนนั้นแทบจะกระอักเลือดออกมาหลังจากได้ยิน เขาแค่พูดมันออกไปตามที่ใจคิด ใครจะไปรู้ว่าจางเย่จะตอบกลับมาแบบนี้กันล่ะ? จางเย่เป็นนักแต่งกวีรุ่นใหม่ที่สามารถแต่งชิ้นงานออกมาได้สุดจะคลาสสิกเช่นนี้ แต่อยู่ๆ บอกว่าจะให้เปลี่ยนชื่อของกลอนก็ทำได้เลยเนี่ยนะ? ชิบห*ย นี่นายไม่มีความทะนงตนในฐานะนักกวีบ้างหรือไง? ไม่อยากเชื่อว่าจะมีนักกวีแบบนี้อยู่ในโลกด้วย! นักข่าวที่งงเป็นไก่ตาแตกตอบพร้อมกับเสียงสำลักไอแค่กๆ “ผมไม่ได้หมายความว่าอย่างนั้น ผมคิดว่าเราใช้ชื่อที่คุณตั้ง ‘ชั่วอายุคน’ นั่นแหละดีล่ะ มันเป็นงานของคุณ ผมไม่มีสิทธิ์ไปเปลี่ยนแปลงตามใจหรอก”

“อย่างนั้นก็ได้” จางเย่ตอบอย่างไม่สนใจ

หลังจากพูดคุยกันอีกสักพักพวกเขาจึงวางสาย

จุดแข็งของจางเย่คือเขาเป็นคนที่ไม่มีอาการตื่นเวที หลังจากสายตัดไปชายหนุ่มแทบจะเก็บความตื่นเต้นของตนเองไว้ไม่อยู่อีก เขากำลังจะได้ลงปักกิ่งไทมส์ด้วย? ชื่อเสียงกำลังมาแล้ว! เป็นอีกก้าวหนึ่งที่ขยับเข้าใกล้ความฝัน! โอ้ใช่แล้ว ฉันควรจะดูค่าชื่อเสียงของตัวเองสักหน่อย เขาเปิดหน้าต่างเกมขึ้นมา!

ค่าชื่อเสียง: 95,344

อะไรกัน? มากมายขนาดนี้เชียว?

จางเย่ตกใจ เช้าวันเสาร์ที่ผ่านมาเขาได้ใช้ค่าชื่อเสียงจนหมดไปแล้ว ค่าชื่อเสียงที่ได้มาจาก ‘คนขุดสุสาน’ ปกติจะเพิ่มขึ้นราวๆ สองหมื่นจุดต่อวัน ส่วนช่วงวันหยุดสุดสัปดาห์สองวันเขาจะได้ค่าชื่อเสียงมากกว่าสี่หมื่นจุด ดังนั้นหากนับในอัตราวันหยุด ค่าชื่อเสียงของเขาควรจะขึ้นไม่ถึงห้าหมื่นจุดสิ นี่แปลว่ารายการ ‘พูดคุยรอบโลก’ ที่ออกอากาศสดวันนี้ให้ค่าชื่อเสียงมากกว่าห้าหมื่นจุดเลยหรือ? สมแล้วที่ได้ชื่อว่าเป็นรายการอันดับหนึ่งของช่องวรรณกรรม! แค่จำนวนผู้ฟังก็แตกต่างกันมากขนาดนี้แล้ว! แน่นอนว่าด้วยผลงานอันน่าทึ่งของจางเย่ก็มีส่วนช่วย กลอนทั้งสองบทถูกใช้ได้ถูกจังหวะตรงสถานการณ์ มันจึงครอบครองจิตใจของผู้คนได้ไม่ยาก!


[Go To Next Chapter]( ./24.md)