##บทที่ 82 : จางเย่พาหนูน้อยไปโรงเรียน!
ช่วงวันหยุดสุดสัปดาห์ จางเย่ใช้เวลาส่วนมากของเขาไปกับการนอน กิน แล้วก็ดูโทรทัศน์ เขาแทบไม่ได้ทำอะไรเป็นชิ้นเป็นอันเลย กลับกันชายหนุ่มเลือกที่จะพักผ่อนและปล่อยตัวตามสบายมากกว่า ล่วงเข้าสู่วันจันทร์แล้ว จางเย่ตั้งใจว่าจะนอนหลับจนกว่าพระอาทิตย์จะปลุกเขา ทว่าใครบางคนก็ไม่ยอมให้เขาทำเช่นนั้น

ตอนนี้เป็นเวลาหกโมงเช้า

มีใครบางคนกำลังเคาะประตูห้องอยู่

จางเย่แกล้งทำเป็นไม่ได้ยินและหลับต่อ

ปังๆๆ เสียงเคาะเปลี่ยนเป็นเสียงทุบประตู ถัดมาก็เป็นเสียงไขกุญแจดังคลิก ประตูถูกไขเปิดเข้ามาจากด้านนอก

“เห็นไหม เขาอยู่ที่บ้านจริงด้วย!” เป็นเหราอ้ายหมิ่นก้าวเข้ามาในบ้าน “เจ้าหนูตัวแสบนี่ แกล้งทำเป็นไม่ได้ยินตลอดแหละ!”

คุณน้าเจ้าของห้องจูงมือเล็กๆ ของเด็กหญิงตัวน้อยน่ารักเข้ามา เฉินเฉินนั่นเอง เขาได้ยินเสียงเด็กหญิงเอ่ยย้ำคำน้าสาวเจ้าของห้องเรียกเขา “เจ้าหนูตัวแสบ”

เหราอ้ายหมิ่นตวัดตาขุ่นมองเธอ “คำนั้นมีแต่ป้าเท่านั้นที่เรียกได้”

“ถ้าอย่างนั้นหนูก็ต้องเรียกได้เหมือนกัน” เฉินเฉินกล่าวหน้าตาย

“เป็นเด็กดีแล้วเรียกเขาว่าคุณอาซะ อย่าทำตัวไม่มีสัมมาคารวะสิ” เหราอ้ายหมิ่นสั่งสอนเธอ

เฉินเฉินพยักหน้ายอมรับแล้วเรียกด้วยเสียงทุ้มลึกอีกรอบ “คุณอาตัวแสบ ตื่นเร็วเข้า”

จางเย่ที่กำลังหลับสบายๆ แทบคลั่งเพราะผู้หญิงสองคนนี้ร่วมกันประสานเสียงใส่ เขายีผมตัวเองลืมตาแบบปรือๆ “อะไรกันครับเนี่ยคุณน้าเจ้าของห้อง?”

เหราอ้ายหมิ่นเริ่มบอกจุดประสงค์หลักทันที “เดี๋ยวฉันต้องออกไปธุระ ต้องไปที่สถานีตำรวจกับที่เขตเรื่องการย้ายทะเบียนบ้านของเฉินเฉินให้มาอยู่กับฉัน เพราะงั้นฉันไม่มีเวลาพอ แต่ว่าวันนี้โรงเรียนของเฉินเฉินจะมีคลาสสังเกตการสอนในช่วงเช้า ผู้ปกครองทุกคนต้องเข้าร่วมในคลาสวิชาภาษาของเด็กด้วย เหมือนจะมีให้ผู้ปกครองกับเด็กช่วยกันเขียนเรียงความด้วยน่ะ” กล่าวจบหญิงสาวจับจูงมือของเฉินเฉินส่งไปให้ “ฉันไม่ไว้ใจคนอื่น ในเมื่อนายถูกเรียกว่าอาจารย์อยู่แล้ว ฉันจะฝากเฉินเฉินไว้กับนายละกัน ตอนที่พาเธอไปโรงเรียนก็บอกว่าเป็นคุณอาของเธอซะล่ะ”

จางเย่รู้สึกแทบอยากจะเป็นลมให้รู้แล้วรู้รอด เขารีบดึงผ้าห่มคลุมโปงหนี “ผมไม่ไป ผมมีเรื่องต้องทำเยอะแยะตอนช่วงกลางวัน ยังต้องสมัครงานแล้วก็...”

เหราอ้ายหมิ่นเตะใส่ขาของชายหนุ่มที่เลยออกมานอกเตียงอย่างไม่พอใจ “เลิกยึกยักและรีบตื่นได้แล้ว! ต่อให้นายไม่อยากไปก็ต้องไป!”

จางเย่ไม่เอาด้วย “ไม่มีทาง ผมเหนื่อยมากเลยนะ”

เฉินเฉินเหลือบมองจางเย่แล้วพูดราวกับเป็นผู้ใหญ่ตัวจิ๋ว “เจ้าขี้เกียจคนนี้ทำได้แค่ฉี่กับอึจริงๆ”

“ไม่ว่ายังไงฉันก็ฝากเฉินเฉินไว้กับนายแล้วนะ ฉันไปล่ะ” พูดจบเหราอ้ายหมิ่นรีบจากไปทันที ก่อนที่จะออกไปยังย้ำด้วยว่า “ถ้านายไม่ยอมทำตามที่บอกล่ะก็ คอยดูว่ากลับมาฉันจะจัดการกับนายยังไงเถอะ! ถ้านายดูแลเฉินเฉินดีๆ พี่สาวคนนี้จะทำกับข้าวให้นายทุกมื้อในช่วงสองสามวันนี้เลยเอ้า!” 

“ไม่เอานะ” จางเย่ร้อนใจ “อย่าเพิ่งไป คุณน้าเจ้าของห้อง คุณน้าเจ้าของห้อง!?”

กว่าเขาจะลุกขึ้นมาตะโกนเรียก เธอก็หายตัวไปเสียแล้ว ทิ้งไว้เพียงเฉินเฉินน้อยที่ยืนจ้องชายหนุ่มอย่างอับเฉาด้วยตากลมโต แถมยังเสียงหัวเราะที่แทบทำให้คนลมจับอีก “หึหึ”

เด็กบ้านี่!

หยุดได้ไหม ไอ้หึหึเนี่ย!?

ทั้งสองสบตากัน จางเย่ตัดสินใจนอนกลิ้งเกลือกหลับต่อ ดูแลเด็กเหรอ…เขาดูแลเด็กเป็นซะที่ไหนล่ะ?

หนึ่งนาทีผ่านไป...

ห้านาทีผ่านไป...

จางเย่หลับไหลอย่างสงบสุข

ทันใดนั้นเอง เสียงที่ไม่น่ารักของเฉินเฉินก็ดังชอนไชเข้ามาในรูหู “จางเย่! หนูหิวแล้ว!” แถมเธอยังใช้แขนเล็กๆ นั่นดันไหล่ของเขาอีกด้วย

จางเย่ปัดมือเธอออกไป “เลิกกวนฉันจะได้ไหม!”

เฉินเฉินไม่สนใจและยังคงดันเขาต่อ “หนูหิวแล้ว”

“ไอ้หยา ฉันละยอมเธอเลยจริงๆ ยัยแสบน้อย” ถึงแม้จางเย่บ่นไปบ้างตามประสา แต่จะให้เขาปล่อยเด็กตัวน้อยต้องทนหิวได้อย่างไรกันล่ะ ชายหนุ่มลุกขึ้นจากเตียงอย่างไม่ค่อยพอใจนัก “เธออยากกินอะไรล่ะ?”

เฉินเฉินกล่าวอย่างมาดมั่นและตรงไปตรงมา “นมถั่วเหลืองกับปาท่องโก๋”

“ปาท่องโก๋อะไรกัน? บ้านฉันมีแต่บะหมี่กึ่งสำเร็จรูปเท่านั้นเอง” จางเย่ตอบ

เฉินเฉินยังคงยืนยันคำเดิม “นมถั่วเหลืองกับปาท่องโก๋ นมถั่วเหลืองกับปาท่องโก๋ นมถั่วเหลือง...”

จางเย่รู้สึกปวดหัวขึ้นมา “หยุดย้ำได้แล้วน่า! โอเคๆๆ รอฉันเปลี่ยนเสื้อผ้าแป๊บหนึ่ง”

ในที่สุด เขาก็จำยอมกับเจ้าสิ่งมีชีวิตเล็กจิ๋วข้างๆ เตียง ดูท่าคงจะไม่ได้นอนหลับต่อแล้ว ดังนั้นหลังจากอาบน้ำเปลี่ยนเสื้อผ้าเสร็จ ชายหนุ่มพาเฉินเฉินลงบันไดมา พวกเขาเดินข้ามถนนไปหามื้อเช้ากินกัน

พนักงานสาวยิ้มแย้มถาม “รับอะไรดีคะ?”

“นมถั่วเหลืองสอง แล้วก็ปาท่องโก๋สาม ขอบคุณครับ” จางเย่ตอบอย่างสุภาพ

“ได้เลย รอแป๊บนะคะ” พนักงานสาวมองเฉินเฉินอย่างเอ็นดู “นี่ลูกของคุณเหรอคะ? เธอน่ารักมากเลย ไม่รู้จะงดงามแค่ไหนตอนที่โตขึ้นมากันนะ?”

จางเย่ได้แต่คิดว่าถ้าเขามีเด็กผีคนนี้เป็นลูกจริงๆ ล่ะก็ เขาคงไม่อยากมีชีวิตอยู่ต่อไปอีกแล้วล่ะ!


…


เหอผิงเหมิน

โรงเรียนสาธิตประถมหมายเลขสองของเมืองหลวง

มีสถานีรถไฟฟ้าใต้ดินมาถึงที่นี่เช่นกัน เพียงแต่ต้องเปลี่ยนรถถึงสามต่อ ซึ่งไม่สะดวกเท่าไร จางเย่จึงพาเฉินเฉินมาทางรถเมล์แทน โดยต่อเดียวตรงไปยังถนนหมายเลข 70 เลย

“ส่งมือมา” ขณะที่จะข้ามถนน จางเย่ยื่นมือไปหาเด็กน้อย

เฉินเฉินทำหน้าบึ้ง “คุณยังไม่ได้ล้างมือหลังจากกินปาท่องโก๋เลยนะ”

จางเย่หน้าคล้ำไปทั้งแถบ “เธอก็ไม่ได้ล้างเหมือนกันนั่นแหละ เร็วเข้าสิ! ทำไมเรื่องมากจัง” เนื่องจากบนถนนค่อนข้างอันตราย เขาจึงจับมือเด็กหญิงแล้วพาข้ามถนนเสียเองโดยไม่ถามความสมัครใจ

เฉินเฉินมองชายหนุ่มอย่างลังเลราวกับว่าเธอรังเกียจจางเย่ แต่เด็กหญิงก็ยอมเดินตามเขาไปที่หน้าประตูแต่โดยดี บนหลังของเธอสะพายกระเป๋านักเรียนใบเล็กๆ อยู่

วันนี้จะมีคลาสให้ผู้ปกครองสังเกตการสอนสำหรับนักเรียนชั้นป. 2 ทันทีที่จางเย่เดินเข้ามาในโรงเรียน เขาเห็นผู้ปกครองหลายคนมาพร้อมกับลูกๆ บางคนมาทั้งพ่อและแม่เลยด้วย

“เฉินเฉิน!” เสียงใครสักคนตะโกน

เด็กชายคนหนึ่งวิ่งมาพร้อมกับพ่อแม่ของเขา

เฉินเฉินปรายตามองไปที่เด็กชายคนนั้น “เต๋อเต๋อ?”

เด็กชายตัวน้อยกล่าวทักทายอย่างเป็นมิตร “เธอมาแล้วเหรอ? นี่พ่อของเธอเหรอเฉินเฉิน?”

เฉินเฉินตอบกลับอย่างเฉยเมย “เขาเป็นอาของฉันน่ะ พ่อฉันหล่อกว่านี้เยอะ”

พ่อแม่ของเต๋อเต๋อรู้สึกขบขันที่ได้ฟังเช่นนั้น พ่อของเต๋อเต๋อยื่นมือออกมาทักทายจางเย่ “สวัสดีครับ”

จางเย่จับมือตอบกลับ “สวัสดีครับ ทั้งสองคนก็มาคลาสสังเกตการสอนเหมือนกันใช่ไหมครับเนี่ย? อืม เดี๋ยวนี้โรงเรียนเปลี่ยนไปเยอะจริงๆ พวกเขามีระบบซับซ้อนใหม่ๆ มาอยู่เรื่อยเลย”

แม่ของเต๋อเต๋อกล่าว “จริงด้วย ความจริงพวกเราทั้งสองคนวันนี้ติดงาน แต่สุดท้ายก็ต้องขอลามา หุหุ ไม่มีทางเลือกล่ะนะ ยังไงเรื่องของลูกก็ต้องมาก่อนแหละ”

เต๋อเต๋อพยายามชวนเฉินเฉินคุย

“เธอเตรียมเรียงความที่ต้องเขียนวันนี้ไว้รึเปล่า?”

“ไม่”

“แล้วเธอทำการบ้านที่ครูสั่งอาทิตย์ที่แล้วเสร็จรึยัง?”

“ยัง”

“อ๋า ทำไมไม่ทำล่ะ? เดี๋ยวก็ถูกคุณครูดุให้อีกหรอก เธอลอกของฉันก็ได้นะ ฉันทำเสร็จแล้ว”

“ไม่จำเป็นหรอก”

เต๋อเต๋อพยายามชักนำบทสนทนา แต่ฝ่ายเฉินเฉินกลับไม่ไยดี

ฝั่งจางเย่หลังจากที่เขาคุยกับพ่อแม่ของเต๋อเต๋อเสร็จแล้ว พวกเขาจึงพาเด็กๆ เข้าไปในอาคารเรียนกัน จางเย่จูงมือเล็กๆ ของเฉินเฉิน ขณะเดินไปเขาพลันพูด “เต๋อเต๋อพยายามชวนเธอคุย ทำไมเธอถึงเย็นชาแบบนั้นล่ะ? ถ้าเธอเป็นแบบนี้ต่อไประวังจะไม่มีเพื่อนเอานะ” 

เฉินเฉินกล่าวอย่างไม่ใส่ใจ “ผู้หญิงเราต้องรู้จักสงวนท่าทีไว้บ้าง”

จางเย่รู้สึกมึนงง “ใครสอนมาล่ะนั่น?”

เฉินเฉินตอบอย่างฉะฉาน “คุณป้าของหนูเอง”

“ให้ฉันบอกอะไรหน่อยนะ อย่าไปฟังป้าของเธอมาก ดูเธอสิ เรียกว่าแทบจะถอดแบบมาจากป้าของเธอแล้วเนี่ย พยายามพูดจาให้น่ารักแล้วก็รื่นหูคนอื่นหน่อย เข้าใจรึเปล่า?” จางเย่พยายามสอนเด็กน้อย

เฉินเฉินตอบกลับอย่างซื่อตรง “หนูทำไม่ได้หรอก”

ตามสบาย ถ้างั้นถือว่าพี่ชายคนนี้ไม่ได้พูดอะไรแล้วกัน จางเย่พาเธอเดินเข้าไปในห้องเรียนห้องที่หนึ่งของชั้นประถม 2

“พวกคุณคือพ่อแม่ของเต๋อเต๋อเหรอคะ?”

“ใช่แล้วล่ะค่ะ คุณคงเป็นแม่ของเชี่ยนเชี่ยนสินะคะ? หุหุ ลูกชายของฉันพูดถึงเชี่ยนเชี่ยนเสมอเลย ดูท่าทางเด็กสองคนจะสนิทกันไม่เบา หากมีเวลาว่างเมื่อไร พาเชี่ยนเชี่ยนมาเล่นที่บ้านเราก็ได้นะคะ”

“ได้สิคะ เราจะได้คุยกันอีกเยอะแยะเลย”

ในห้องเรียน มีพ่อแม่หลายคนพูดคุยและแนะนำตัวกัน

อย่างไรก็ตาม ตอนที่จางเย่พาเฉินเฉินเดินเข้าไปนั้นไม่ได้มีการตอบสนองจากคนอื่นมากนัก มีเด็กผู้ชายแบบเต๋อเต๋อเพียงไม่กี่คนที่เข้ามาคุยด้วย นอกนั้นต่างเมินเธอกันหมด เด็กผู้หญิงบางคนถึงขั้นมองเธออย่างไม่ชอบหน้า จางเย่จึงเข้าใจในที่สุด ท่าทางเฉินเฉินน้อยจะไม่เป็นที่นิยมในโรงเรียนเอาเสียเลย 

“เฮ้ คุณครูมาแล้ว”

“ครูจ้าวเหมย สวัสดีครับ”

“คุณครูจ้าว ขอบคุณที่ช่วยดูแลลูกๆ ของเราด้วยนะคะ”

จางเย่กระซิบถามเฉินเฉิน “นั่นใครน่ะ?”

เฉินเฉินกล่าวอย่างราบเรียบ “จ้าวเหมย ครูประจำชั้นของหนูเอง เธอเป็นคนที่ดุหนูประจำเลย!”

พูดจบ คุณครูจ้าวเหมยก็เห็นเฉินเฉินพอดี สายตาเธอหันไปมองที่ใบหน้าของจางเย่ ก่อนปรี่ตรงเข้ามา “คุณคงเป็นผู้ปกครองของเฉินเฉินใช่ไหมคะ?”

จางเย่ตอบ “อ่า ใช่แล้วครับ ผมเป็นอาของเธอเอง”

ใบหน้าของครูจ้าวเหมยพลันเปลี่ยนเป็นบึ้งตึง “ในที่สุดฉันก็ได้พบคุณจนได้ คุณอาของเฉินเฉิน เชิญทางนี้ค่ะ” กล่าวจบเธอก็เดินนำออกไปตรงสุดทางเดิน

จางเย่ได้แต่เดินตามไป “คุณครูมีอะไรเหรอครับ?”

ครูจ้าวเหมยพลันกล่าวทันที “คุณนี่เป็นผู้ปกครองประสาอะไรกัน? เฉินเฉินเรียนที่นี่ได้หนึ่งปีแล้ว ตอนนี้ก็อยู่ชั้นป. 2 แต่นี่เพิ่งจะเป็นครั้งแรกที่ฉันได้พบกับผู้ปกครองของเธอ ฉันได้ยินมาว่าตอนที่เธอมาโรงเรียนครั้งแรก เธอถือเอกสารสมัครเรียนแล้วก็เงินค่าเทอมมาจ่ายเองด้วย ปีที่แล้วฉันบอกให้เฉินเฉินพาผู้ปกครองมาพบตลอด แต่ก็ไม่มีใครมาเลยสักคน นี่คุณยังใส่ใจเด็กคนนี้อยู่บ้างไหมเนี่ย? ฉันก็เป็นครูมาหลายปีแล้วนะ แต่นี่เป็นครั้งแรกเลยที่เจอกับผู้ปกครองแบบนี้น่ะ!”

จางเย่รู้สึกมึนงงราวกับโดนค้อนฟาดเข้าให้ “ปกติไม่มีใครพาเฉินเฉินมาโรงเรียนเลยงั้นเหรอ?”

“ไม่เลย” ครูจ้าวเหมยกล่าวอย่างโมโห “คุณยังจะถามฉันอีกเหรอ? ฉันยืนรอรับเด็กๆ ที่หน้าประตูโรงเรียนแทบทุกวัน แต่เฉินเฉินก็นั่งรถเมล์มาโรงเรียนด้วยตัวเองตลอด!”

จางเย่จึงได้เข้าใจเรื่องราวทั้งหมด ไม่แปลกใจเลยที่น้าสาวเจ้าของห้องต้องดำเนินการทางกฎหมายเพื่อขอตัวเด็กมาเลี้ยงแทน เพราะว่าครอบครัวฝ่ายน้องเขยของเธอไม่ได้ใส่ใจไยดีเด็กเลย ชายหนุ่มอธิบาย “คุณครูจ้าว คือว่าเรื่องเป็นแบบนี้ครับ สถานการณ์ของครอบครัวเฉินเฉินค่อนข้างซับซ้อน พ่อแม่ของเธอเสียไปแล้ว และเธอก็อยู่ภายใต้การดูแลของครอบครัวฝั่งพ่อมาตลอด พวกเขาไม่ค่อยสนใจเด็กนัก แต่ว่าตั้งแต่ตอนนี้ไป เฉินเฉินมาอยู่ภายใต้การดูแลของคุณป้าเธอแล้ว ซึ่งเป็นพี่สาวของผมเอง ดังนั้นผมรับรองว่าเรื่องแบบนี้จะไม่เกิดขึ้นอีก ถ้าคุณครูมีปัญหาอะไร สามารถโทร.หาป้าเธอโดยตรงได้เลย หรือจะโทร.หาผมก็ได้ ผมสัญญาเลยว่าจะรีบมาให้เร็วที่สุด” หลังจากเข้าใจถึงปัญหาในครอบครัวเฉินเฉิน จางเย่อดรู้สึกสงสารเด็กน้อยไม่ได้

เธอเพิ่งจะเจ็ดขวบเองนะ!

แต่ว่าต้องมาโรงเรียนด้วยตัวเองคนเดียว? บางทีเธอคงถึงขั้นทำอาหารกินเองด้วย ไม่แปลกใจเลยที่เด็กหญิงถึงได้ดูเป็นผู้ใหญ่กว่าเด็กรุ่นเดียวกัน!

ครูจ้าวเหมยอุทาน “เอ๋? อย่างนั้นเองเหรอ? ไอ้หยา แบบนี้ฉันก็เป็นครูประจำชั้นที่ไม่ดีเลยสิ ขอโทษด้วยนะคะ ฉันไม่รู้เรื่องนี้มาก่อนเลย” เธอถอนหายใจและกล่าวต่อ “ความจริงแล้ว เด็กคนนี้น่าสงสารมากทีเดียว เธอเข้ากับเพื่อนร่วมชั้นของเธอไม่ค่อยได้เลย”

จางเย่ขมวดคิ้ว “คนอื่นๆ แกล้งเธองั้นเหรอครับ?”

จ้าวเหมยยิ้มแห้งๆ “คุณคิดมากเกินไปแล้วล่ะค่ะ ใครกันที่จะกล้าแกล้งเฉินเฉิน แค่เธอไม่แกล้งคนอื่นฉันก็แทบจะขอบคุณพระเจ้าอยู่แล้ว ในฐานะผู้ปกครอง คุณก็คงจะรู้จักปากของเธอดีกว่าฉันด้วยแหละมั้ง มีเด็กหลายคนในห้องที่ร้องไห้เพราะคำพูดของเธอ ไม่ใช่แค่เด็กนะคะ แม้กระทั่งคุณครูวิชาคณิตศาสตร์ที่เพิ่งมาใหม่ได้ปีหนึ่งยังเครียดแทบตายเพราะเฉินเฉินเลย ถึงขั้นลาหยุดไปตั้งหลายวันเชียว!”

จางเย่กล่าวอย่างกระดากอาย “มันเป็นไปได้เหรอครับเนี่ย?”

“ทำไมจะไม่ได้ล่ะคะ?” จ้าวเหมยรู้สึกทั้งขุ่นเคืองทั้งขบขันในเวลาเดียวกัน เธอกล่าว “ไม่กี่วันก่อนที่โรงเรียนเพิ่งเปิด ครูวิชาคณิตศาสตร์เพิ่งได้รับมอบหมายให้สอนห้องของเรา วันแรกครูถามคำถามกับเฉินเฉิน แต่เฉินเฉินตอบไม่ได้ ครูคนนั้นเลยดุเธอไป เฉินเฉินสวนกลับมาด้วยคำถามที่ไม่มีนักคณิตศาสตร์คนไหนตอบได้ สุดท้ายเฉินเฉินยังพูดอีกว่าในเมื่อครูยังตอบไม่ได้ ดังนั้นครูเองก็ไม่มีสิทธิ์มาสั่งให้เธอตอบเช่นกัน! แล้วยังมีครูวิชาภาษาอีก เธอถึงขั้นทนเฉินเฉินไม่ได้จนต้องหอบข้าวหอบของหนีออกจากห้องไปเลย!” 

จางเย่กระแอมไอ “ไว้เดี๋ยวผมจะคุยกับเธอให้ครับ เด็กคนนี้ค่อนข้างเข้าใจอะไรยากทีเดียว” 

“อย่าไปว่าเธอแรงมากนะคะ ค่อยๆ เป็นค่อยๆ ไป ฉันบอกได้เลยว่าเธอเป็นเด็กที่ดีคนหนึ่ง เธอแค่ไม่เชื่อใจคนอื่นง่ายๆ เฮ้อ...บางทีอาจจะเป็นเพราะปัญหาในครอบครัวเธอด้วย” จ้าวเหมยกล่าวอย่างเอ็นดู “การอบรมของครอบครัวมีผลกับเด็กมากทีเดียว”

จางเย่กล่าวว่า “ผมคงต้องรบกวนคุณครูด้วยนะครับต่อไป”

“ฉันจะพยายามให้ดีที่สุดค่ะ” จากนั้นจึงมองดูนาฬิกา เธอกล่าว “คลาสกำลังจะเริ่มแล้ว เดี๋ยววันนี้จะมีตัวแทนจากกระทรวงศึกษาธิการมาด้วย คุณอาของเฉินเฉินเชิญไปนั่งที่ได้เลยค่ะ” 

“ได้ครับ” เมื่อกลับไปที่ห้อง จางเย่เห็นเฉินเฉินนั่งอยู่คนเดียวอย่างโดดเดี่ยว หัวใจของชายหนุ่มพลันรู้สึกอ่อนยวบ เขาเดินตรงไปหาเธอและลูบเรือนผมอย่างเอ็นดู จากนั้นจึงจัดคอเสื้อชุดนักเรียนให้ แล้วหยิบเก้าอี้มานั่งข้างเด็กหญิงเหมือนกับผู้ปกครองคนอื่นๆ


-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./84.md)