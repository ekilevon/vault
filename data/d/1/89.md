##บทที่ 88 : แห่กันแย่งสิทธิ์ ‘คนขุดสุสาน’
สองวันถัดมา 

ข่าวการตีพิมพ์นวนิยาย ‘คนขุดสุสาน’ ก็แพร่สะพัดเหมือนไฟลามทุ่ง

เมื่อจางเย่เปิดดูเว็บบอร์ดใหญ่ๆ หลายแห่งก็เห็นแบนเนอร์โฆษณาหนังสือ ‘คนขุดสุสาน’ ปรากฏบนหน้าหลักของเว็บถึงสามแห่ง “บรรพบุรุษของนวนิยายปล้นสุสานตัวจริง ‘คนขุดสุสาน’ จะมาพบกับทุกท่านในวันที่ 1 ตุลาคมนี้ที่ร้านหนังสือชั้นนำทุกแห่ง”

วันนี้เป็นวันที่ 29 แล้ว

หมายความว่าหนังสือจะออกวางจำหน่ายในอีกไม่ถึงสองวันข้างหน้า

จางเย่ถามชายวัยกลางคนจากสำนักพิมพ์เช่นกันว่า ทำไมถึงสามารถดำเนินการได้รวดเร็วขนาดนี้ คำตอบที่ได้รับทำให้จางเย่ถึงกับพูดไม่ออก ชายวัยกลางคนบอกเขาว่าสำนักพิมพ์ได้ตกลงรายละเอียดทุกอย่างกับสถานีวิทยุนครหลวงไว้นานแล้ว พวกเขาถึงกับร่างสัญญาแล้วเตรียมแผนการตลาดและรอบตีพิมพ์จำหน่ายไว้อย่างครบครัน

เหลือแต่รอสัญญาณไฟเขียวอย่างเดียว ทว่าทางสถานีกลับเงียบไป เพราะจางเย่ไม่ยอมให้ลิขสิทธิ์กับรองผู้อำนวยการสถานีเจี่ยนั่นเอง ทำให้แผนการตีพิมพ์และการตลาดทุกอย่างต้องหยุดชะงัก มาตอนนี้เมื่อพวกเขาได้ลิขสิทธิ์ ‘คนขุดสุสาน’ มา สิ่งที่ต้องทำก็มีเพียงดึงเอาแผนงานที่ร่างไว้เรียบร้อยแล้วขึ้นมาเท่านั้น ทำให้สามารถดำเนินการได้อย่างรวดเร็วไม่เหมือนการตีพิมพ์งานอื่นที่อาจจะต้องใช้เวลาเป็นเดือนๆ

แน่นอนว่า เหตุผลที่สำคัญสุดคือตัวสำนักพิมพ์เองก็รีบเหมือนกัน หกล้านหยวน (ประมาณ 31 ล้านบาท) ไม่ใช่เงินจำนวนเล็กน้อย สำหรับนิทานนั้นไม่มีปัญหา เพราะไม่มีวรรณกรรมเด็กเรื่องอื่นมาแข่งกับงานของจางเย่ ทว่า ‘คนขุดสุสาน’ นั้นไม่ใช่ เนื่องจากมันไม่ได้ถูกพิมพ์ในทันที ทำให้มีผลงานอื่นที่ลอกเลียนพล็อตและเกาะกระแสเรื่องนี้ออกมาสู่ตลาดไปก่อน ขืนยังล่าช้า เกรงว่าสถานการณ์อาจจะยิ่งคาดเดาได้ยาก หากตลาดนิยายปล้นสุสานถึงจุดอิ่มตัว สำนักพิมพ์ก็จะไม่สามารถคืนทุนที่เสียไปได้ นี่เป็นสิ่งที่พวกเขาวิตก ทำให้ทันทีที่ได้รับลิขสิทธิ์มา พวกเขาจึงต้องเร่งจัดการให้เร็วที่สุด เพื่อให้แน่ใจว่าทุกอย่างจะเรียบร้อยตามแผน เห็นได้ชัดว่าพวกเขากังวลยิ่งกว่าตัวผู้เขียนเองเสียอีก!

เป็นเรื่องดีที่สำนักพิมพ์ขยันขันแข็งมาก

นั่นทำให้จางเย่ไม่ต้องกังวลอะไรเลย เมื่อลิขสิทธิ์ถูกขายขาดไปแล้ว จางเย่จึงไม่ต้องกังวลเกี่ยวกับเรื่องยอดขาย สามารถอยู่บ้านดูโทรทัศน์เรื่อยเปื่อยคนเดียวอย่างสบายใจ

กริ๊ง กริ๊ง มีสายเข้า 

เมื่อเห็นว่าเป็นเบอร์ที่ไม่รู้จัก จางเย่จึงตอบรับ “ฮัลโหล”

“สวัสดีค่ะ ไม่ทราบว่านี่ใช่อาจารย์จางเย่หรือเปล่าคะ?” เป็นเสียงผู้หญิง

“ผมเอง ใครพูดสายครับ” จางเย่ถาม

หญิงสาวคลี่ยิ้มหวาน “ดิฉันโทร.มาจากแผนกลิขสิทธิ์ของสถานีวิทยุเหอเป่ยค่ะ คือทางเราได้ยินมาว่าสถานีวิทยุนครหลวงหยุดออกอากาศ ‘คนขุดสุสาน’ ได้สองวันแล้ว จากนั้นก็มีข่าวโปรโมทนิยายออกมา ไม่ทราบว่าคุณหยุดออกอากาศ ‘คนขุดสุสาน’ เพราะต้องการรักษายอดขายหรือเปล่าคะ? แล้วก็ภาคเสียงของ ‘คนขุดสุสาน’ ยังเหลืออีกกี่ตอน? สะดวกที่จะเปิดเผยไหมคะ?”

จางเย่บอกว่า “น่าจะสิบกว่าตอนครับ”

สาวปลายสายเอ่ยต่อ “ถ้าอย่างนั้น จะขายสิทธิ์ออกอากาศสิบกว่าตอนสุดท้ายให้กับสถานีวิทยุของเราได้ไหมคะ? เรื่องราคาต่อรองกันได้ ขอนัดพบเพื่อคุยรายละเอียดกันได้หรือเปล่า?”

จางเย่เข้าใจได้ทันทีและบอกว่า “ไม่จำเป็นหรอกครับ จนกว่า ‘คนขุดสุสาน’ จะตีพิมพ์ จะไม่มีการออกอากาศโดยเด็ดขาด ผมได้ตกลงเรื่องนี้กับสำนักพิมพ์ไปแล้ว”

หญิงสาวยังยืนยัน “ไม่มีปัญหาค่ะ เรารอได้ ‘คนขุดสุสาน’ น่าจะตีพิมพ์เป็นชุด 5-6 เล่ม ใช่ไหมคะ? หลังจากเล่มสุดท้ายออกจำหน่ายทางเราจึงจะออกอากาศค่ะ ส่วนราคาเราสามารถให้ได้ 100,000 หยวน เพราะว่าเหลือตอนอีกไม่มาก อืม.. คุณคิดว่ายังไงคะ?”

“ลืมไปเถอะครับ” จางเย่ส่ายศีรษะ

“ถ้าคิดว่าน้อยเกินไป เราตกลงกันได้นะคะ” หญิงสาวไม่ยอมวางสาย

“ขอบคุณครับ แต่ผมยังไม่คิดขายตอนนี้” จางเย่วางหู

ทว่าเพียงไม่นานก็มีโทรศัพท์เข้ามาอีก ไม่รู้ว่าสำนักพิมพ์หรือใครแจกเบอร์ติดต่อของเขาออกไป ทำให้สถานีวิทยุส่วนภูมิภาคหลายแห่งโทร.มาขอซื้อสิทธิ์ออกอากาศ ‘คนขุดสุสาน’ กับเขา ทุกคนไม่ได้ให้ราคาต่ำแถมยังเต็มใจรอจนกว่าหนังสือจะตีพิมพ์เสร็จก่อน เพื่อหลีกทางให้หนังสืออย่างเต็มที่อีกด้วย ที่น่าตลกที่สุดก็คือแม้แต่คนจากสถานีวิทยุนครหลวงก็ยังโทร.มา!

“อาจารย์จาง นี่ผมเสียวหลี่จากแผนกโลจิสติกส์นะครับ” ชายหนุ่มพูด “เราเคยเจอกันในลิฟต์ครั้งหนึ่ง ได้คุยกันด้วย จำผมได้ไหมครับ?”

แน่ล่ะว่าจางเย่จำไม่ได้ แต่ก็บอกว่า “อ๋อ เสียวหลี่ จำได้สิ”

ชายหนุ่มถอนหายใจก่อนพูดว่า “เบื้องบนให้ผมมาคุยเรื่องลิขสิทธิ์ ‘คนขุดสุสาน’ กับคุณครับ ผมรู้ว่าคุณมีเรื่องขัดแย้งกับสถานี แต่ถึงอย่างนั้น ‘คนขุดสุสาน’ ก็เป็นรายการของคุณ เป็นลูกของคุณ คุณสร้างมันขึ้นมาแถมตัวนิยายยังเติบโตมากับสถานีวิทยุของเรา ผู้ฟังก็จำได้แล้ว การหยุดออกอากาศทำให้ผู้ฟังหลายคนถึงกับเลิกฟัง บนเว็บไซต์ก็โดนโจมตีต่อต้านหลายครั้ง ผมเชื่อว่าคุณเองคงไม่อยากเห็นเรื่องแบบนี้เกิดขึ้น ผู้ฟังต่างก็หวังให้ ‘คนขุดสุสาน’ กลับมาออกอากาศต่อนะครับ”

เมื่อได้ยินแบบนี้ จางเย่ก็เอ่ยหยัน “ถูกต้อง นั่นไม่ใช่สิ่งที่ผมอยากจะเห็น แต่ผมออกมาอย่างไม่เต็มใจ เรื่องทุกอย่างมีทางให้เลือกเดิน แต่ผู้บริหารสถานีของคุณกลับเลือกที่จะไม่เหลือทางรอดให้ผม ผมเองก็หวังจะเห็น ‘คนขุดสุสาน’ ได้ออกอากาศครบสมบูรณ์ ตั้งแต่บทแรกจนอวสาน แต่ผมไม่มีทางเลือก คุณไม่ต้องมาพูดเกลี้ยกล่อมผมหรือเอาผู้ฟังมาอ้าง ผู้ฟังที่ชื่นชอบนิยายของผมสามารถซื้อหนังสือ ‘คนขุดสุสาน’ มาอ่านได้ คนที่ชอบฟังภาคเสียงทางวิทยุก็สามารถรับฟังได้หลังจากหนังสือเล่มสุดท้ายวางตลาด แต่ผมขอรับรองกับคุณเลยว่า…ต้องไม่ใช่ที่สถานีวิทยุนครหลวง!”

เขาวางสายทันที ไม่พูดอะไรให้ยืดเยื้อ!

น่าขันสิ้นดี พวกแกเป็นคนผลักไสฉันออกมา ตอนนี้กลับหน้าด้านมาขออนุญาตขอซื้อลิขสิทธิ์หน้าตาเฉย? จะหน้าหนาไปถึงไหนวะ!?

ส่วนสถานีวิทยุอื่นๆ พวกเขาต้องได้รับคำสั่งให้แบนจางเย่อยู่แล้ว ถึงแม้จางเย่จะไม่ได้ยื่นเรซูเม่เข้าไป ซึ่งชัดเจนอยู่แล้วว่าต่อให้สมัครไปก็คงไม่มีสถานีไหนรับ แต่มาตอนนี้? หลังจากแบนพ่อเอ็งแล้ว ยังจะอยากได้ลิขสิทธิ์จากพ่อเอ็งอีกเรอะ? ไอ้หอกหักพวกนี้จะเอาแต่ได้อย่างเดียวรึไง?

ไม่ขาย!

จางเย่ตอบปฏิเสธไปทั้งหมด! 

ทว่าเมื่อลองคิดดูดีๆ การที่สถานีวิทยุหลายแห่งหรือแม้กระทั่งสถานีวิทยุนครหลวงเองดาหน้ากันมาขอซื้อสิทธิ์ ‘คนขุดสุสาน’ ทั้งๆ ที่เหลืออีกเพียงสิบกว่าตอน แสดงว่าคนในวงการตีค่ามันไว้สูงมาก หรือจะบอกว่าพวกเขารู้ว่า ‘คนขุดสุสาน’ พิเศษมากขนาดไหนก็ยังได้ 

จางเย่ได้ใช้ ‘คนขุดสุสาน’ เพียงเรื่องเดียวทุบสถิติเรตติ้งผู้ฟังของรายการภาคดึก! ครองอันดับหนึ่งในประเทศตลอดการออกอากาศ! สร้างประวัติศาสตร์ให้กับรายการภาคดึกจากทั่วประเทศ! แม้แต่รายการภาคดึกของสถานีวิทยุส่วนกลางก็ยังถูกจางเย่โค่นลงได้! นี่มันตำนานแบบไหนกัน? เป็นไปได้ว่าคนในวงการวิทยุต่างรู้ว่าหากได้ ‘คนขุดสุสาน’ มาก็เท่ากับได้เรตติ้งแบบนั้นมาด้วย!

ต่อให้มันยังเหลืออีกแค่สิบกว่าตอน หรือต่อให้เหลือไม่ถึงสิบตอน ทั้งที่เป็นรายการภาคดึก แต่ ‘คนขุดสุสาน’ ก็คือ ‘คนขุดสุสาน’ ไม่มีรายการภาคดึกรายการไหนจะสู้ได้! ทำให้พวกเขาต้องแห่กันมาขอซื้อสิทธิ์ ถึงขนาดที่สถานีวิทยุนครหลวงยังต้องหน้าด้านมาหา! 

เพียงไม่นานเสียงโทรศัพท์ก็ดังขึ้นอีกครั้ง

จางเย่ตั้งใจจะไม่รับเพราะคิดว่าคงเป็นคนจากสถานีวิทยุที่ไหนสักแห่ง แต่เมื่อเห็นเลขหมาย เขาก็ต้องยิ้มเจื่อน เขาจำเป็นต้องรับสายนี้ 

“สวัสดี จางน้อย” ผู้อำนวยการช่องวรรณกรรมจ้าวกั๋วโจวจากสถานีวิทยุนครหลวงเป็นคนโทรศัพท์มา “ทำอะไรอยู่? ทำไมรับสายช้าขนาดนี้ล่ะ? เหอะๆ คงไม่ได้ยังนอนไม่ตื่นหรอกนะ ใช่ไหม?”

จางเย่กระแอม “เปล่าครับ หัวหน้าจ้าว ผมตื่นนานแล้ว คุยโทรศัพท์มาทั้งชั่วโมงเลยครับ”

จ้าวกั๋วโจวเข้าใจทันที “พวกเขาจะมาขอซื้อสิทธิ์ออกอากาศล่ะสิ ใช่ไหม?”

“ใช่ครับ” จางเย่กล่าว “ขนาดคุณยังเดาออกเหรอเนี่ย?”

จ้าวกั๋วโจวบอกเบาๆ “ไม่ใช่เดา แต่ฉันรู้ ที่โทร.มาก็เพราะเรื่องนี้แหละ เมื่อกี้นายเพิ่งปฏิเสธคนของแผนกโลจิสติกส์ไปใช่ไหมล่ะ? เบื้องบนน่ะไม่ยอมตัดใจจาก ‘คนขุดสุสาน’ เลยสั่งให้ฉันมาหาเธอ พวกเขารู้ว่าเธอกับผู้บริหารสถานีน่ะเข้ากันไม่ได้ยิ่งกว่าน้ำกับน้ำมัน เลยจะให้ฉันตกลงราคากับเธอเอง ก็มันเป็นตลาดทุนนิยมนี่นะ เขาเลยคิดจะใช้เงินมาคุย”

จางเย่กำลังจะเอ่ยปาก “หัวหน้า ผม…”

จ้าวกั๋วโจวหัวเราะ “ฟังฉันพูดก่อน ฉันรู้เรื่องหมดแล้ว เธอไม่จำเป็นต้องบอก พวกเขาไม่เข้าใจเธอแต่ฉันคิดว่าฉันรู้จักเธอดี ถ้าเธอยอมกล้ำกลืนคำสบประมาทและความอัปยศ ยอมขาย ‘คนขุดสุสาน’ ให้กับเรา เธอก็คงไม่ได้ชื่อจางเย่ เธอก็คงไม่อ่านกลอน ‘น้ำนิ่ง’ ต่อหน้าคนตั้งมากมายขนาดนั้น พวกเขาก็ยังคิดตื้นๆ เกินไปเกี่ยวกับเธอ ดังนั้นฉันจึงไม่ได้โทร.มาเกลี้ยกล่อมเธอให้ขายสิทธิ์ แค่จะโทร.มาถามว่าเธอเป็นยังไงบ้าง เห็นแผนโปรโมทหนังสือของเธอไปได้สวย ฉันเองก็เบาใจ ไม่ว่ายังไง เธอก็เข้ามาที่นี่เพราะฉัน ฉันสิสมควรโดนต่อว่าที่ปกป้องเธอไม่ได้”

“ผู้อำนวยการจ้าว คุณพูดอะไรน่ะ?” จางเย่ทนฟังไม่ได้ “คุณโทษตัวเองได้ยังไง หนี้แค้นมีคู่แค้น หนี้สินมีลูกหนี้ ผมแยกแยะออกนะครับ” หลังจากเงียบไปครู่หนึ่งก็พูดต่อ “อันที่จริง ผมบอกเสียวหลี่จากแผนกโลจิสติกส์ไปแล้วว่าผมอาจจะขายสิทธิ์ให้ใครก็ได้ แต่ต้องไม่ใช่สถานีวิทยุนครหลวงแน่นอน แต่ว่าถ้าคุณจะขอก็เอาไปได้เลย ผมจะไม่รับเงินแม้แต่สตางค์เดียว หลังจากหนังสือเล่มสุดท้ายวางตลาด ช่องวรรณกรรมสามารถออกอากาศต่อได้เลย!” 

จ้าวกั๋วโจวถึงกับอึ้งไปชั่วขณะ คำพูดของจางเย่กินใจเขามาก พูดตามตรงจ้าวกั๋วโจวก็แค่รับจางเย่เข้าทำงาน ไม่ได้ช่วยอะไรมากมาย แต่กระนั้นจางเย่กลับยังภักดีและไม่ลืมมิตรภาพของพวกเขา ก่อนหน้านี้จางเย่เคยพูดไว้ว่าเขาจะตอบแทนบุญคุณ เขาไม่ได้พูดแค่ลมปาก แต่หมายความตามนั้นจริงๆ! 

แต่จ้าวกั๋วโจวไม่เต็มใจจะรับ! 

เขาไม่ใช่คนที่ไม่รู้ว่าอะไรควรไม่ควร!

“จางน้อย แค่คำพูดเหล่านั้นก็เพียงพอแล้ว เอาล่ะ ฉันไม่ได้ดูคนผิดจริงๆ” จ้าวกั๋วโจวรับรองกับเขา “เธอจะขายลิขสิทธิ์ให้ใครก็ได้ที่ไม่ใช่เรา ฉันได้ยินมาว่าถ้าสถานีได้สิทธิ์ ‘คนขุดสุสาน’ มา เจี่ยเหยียนจะเป็นคนได้จัดรายการ สิบกว่าตอนที่เธออัดไว้จะถูกลบทิ้ง แล้วให้เจี่ยเหยียนอ่านแทน สถานีกำลังทุ่มทรัพยากรทุกอย่างเพื่อดันเขาขึ้นมา” 

“ผมเข้าใจแล้ว ขอบคุณครับผู้อำนวยการจ้าว” จางเย่พลันนึกขึ้นได้ “ว่าแต่เกิดอะไรขึ้นกับเถียนปินครับ? ผมได้ยินว่าเขาถูกปลดจากรายการเหรอ?”

“ทำไมจู่ๆ ก็นึกเป็นห่วงเถียนปินล่ะ?”

“ผมแค่ถามไปอย่างนั้นเอง”

“เสี่ยวเถียนลาออกแล้ว เขาเพิ่งไปเมื่อวานซืนนี้เอง ตอนนี้น่าจะอยู่บ้าน รอให้ได้งาน ฉันได้ยินมาว่าท่าทางไม่ค่อยดีเท่าไร ไม่มีสถานีวิทยุไหนต้องการตัวเขาเพราะประสบการณ์และผลงานไม่พอ เฮ้อ ที่จริงเธอสองคนต่อสู้กันอย่างหนัก สร้างบาดแผลให้กันและกันมาตลอด แต่สุดท้ายผู้อื่นกลับได้ประโยชน์”

“ขอเบอร์เถียนปินให้ผมได้ไหมครับ? ผมไม่มีเบอร์เขา”

“เธอจะเอาไปทำไม? ช่างเถอะ ฉันจะไม่ถามล่ะ เดี๋ยวฉันส่งให้นะ”



-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./90.md)