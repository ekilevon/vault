##บทที่ 54 : งานชุมนุมบทกวีเทศกาลไหว้พระจันทร์!
ช่วงเช้า

อากาศไม่ค่อยดี ฟ้าครึ้มหมอก

จางเย่มาถึงที่แผนก ก่อนเดินเข้าไปเสียงโทรศัพท์ก็ดังขึ้น เป็นแม่ของเขาเองที่โทรมา

“ลูก”

“อ๋อ แม่”

“ไหว้พระจันทร์แล้วจะกลับบ้านหรือเปล่า?”

“กลับไม่ได้ ผมต้องทำโอทีน่ะ”

“โอทีวันหยุดเนี่ยนะ? งั้นตอนค่ำล่ะว่างมั้ย?”

“คืนนี้น่าจะว่างครับ ผมกลับแหละถ้างานเสร็จ”

“ไม่ต้องมาที่บ้านล่ะ ตรงไปบ้านยายได้เลย พวกญาติๆ จะไปกันหมด พอได้ยินว่าลูกเริ่มดัง พวกลูกพี่ลูกน้องหญิงของลูกก็ร่ำร้องอยากเจอ”

“ได้ครับ งั้นผมจะพยายามไปเร็วหน่อยละกัน”

“ห้ามลืมนะ หน้าแม่ขึ้นอยู่กับลูกแล้วคืนนี้!”

“หน้าอะไร? ญาติกันทั้งนั้น นี่แม่เอาผมไปคุยโม้อีกแล้วเหรอ?”

“ไม่รู้แหละ ยังไงก็ซื้อของมาเยอะหน่อยล่ะ อย่าขี้เหนียวนัก ของแพงก็ซื้อมามั่ง แกน่ะดังแล้วอย่าให้เสียหน้าแม่เชียวล่ะ วางหูแล้วนะ”

ตื๊ดๆๆ แล้วก็ตัดสายไป

จางเย่ยิ้มเจื่อน แม่ของเขาไม่มีข้อเสียอะไรนอกจากชอบคุยโม้โอ้อวด ที่จริงจางเย่ก็ยอมรับว่าเขารับนิสัยนี้มาจากแม่ แต่ก็ไม่เคยคิดว่ามันเป็นข้อเสีย! ชีวิตก่อนของเขาก็พิสูจน์มาแล้ว

ขี้โม้นี่ผิดหรือเปล่า? ไม่ผิด!

คุณรู้ไหมว่าบิล เกตส์กลายเป็นคนที่รวยที่สุดในโลกได้ยังไง?

คุณรู้ไหมว่าหลี่น่าเป็นแชมป์เทนนิสของโลกได้ยังไง?

คุณรู้ไหมว่าหลิวเสียงทำลายสถิติโลกวิ่งข้ามรั้วได้ยังไง?

มีแค่ไม่กี่คนหรอกที่รู้! เหตุผลคืออะไรน่ะเหรอ? ฮ่าๆ เหตุผลก็คือพวกเขา...เออ มันไม่มีอะไรเกี่ยวข้องกันเลย เปลี่ยนเรื่องเหอะ!

หลายคนยังมาไม่ถึงที่สำนักงาน

จางเย่ไม่ได้มองรอบตัวขณะที่เดินเข้าไป ทันใดนั้นก็มีเสียงดังขึ้นด้านหลัง

เป็นพี่สาวโจวนั่นเอง เธอยิ้ม “ทักข้าหรือไม่ทัก ตัวข้ายังสถิต ไม่ยินดีไม่ยินร้าย”

จางเย่กระตุกยิ้มแล้วหันกลับไปมอง “พี่สาวโจว อรุณสวัสดิ์ ขอโทษครับ ดอกไม้บนโต๊ะมันบัง ผมเลยมองไม่เห็นว่าพี่อยู่ตรงนี้”

พี่สาวโจวบอกอย่างภูมิใจ “เป็นไง จางน้อย? ฉันใช้กลอนเธอถูกหรือเปล่า?”

จางเย่ตอบเขินๆ “พี่เห็นเวยป๋อเมื่อคืนด้วยเหรอ?”

“แน่อยู่แล้ว ต้องเห็นสิ ฉันกดฟอลโลว์เวยป๋อเธอเมื่อคืน ไม่ได้คิดหรอกว่ากดปุ๊บก็มีเรื่องปั๊บ ดูสิกว่าจะได้นอนก็หลังเที่ยงคืนไปแล้ว เธอไม่ได้ฟอลโลว์ฉันล่ะสิ ใช่ไหม? นอกจากนี้ฉันยังฟอร์เวิร์ดกลอนใหม่ของเธอด้วยนะ” ขณะที่พูดก็โมโหแทนจางเย่ “ไม่ต้องไปสนใจพวกสมาคมนักเขียนนั่นหรอก ถ้าอย่างเธอเรียกว่าไม่รู้จักศิลปะ แต่งกลอนไม่เป็น โลกนี้ก็ไม่มีใครแต่งกลอนเป็นแล้ว พี่สาวอยู่ข้างเธอนะ ไม่ต้องคิดมากไปล่ะ”

จางเย่ยิ้ม “ขอบคุณครับ พี่สาวโจว”

ด้านนอกเริ่มมีคนเข้างานเพื่อทำโอที

“เอ๋ อาจารย์จางน้อย มาถึงแล้วเหรอ? ทำไมเมื่อวานถึงมีเรื่องล่ะ?”

“รองประธานเมิ่งเป็นผู้นำของสมาคมนักเขียนนครหลวง คุณไปล่วงเกินเขาได้ยังไง”

“นั่นสิ เมื่อวานนี้ฉันก็เห็น อาจารย์จางน้อย ถ้าจะให้พูด คุณไม่ควรโพสต์กลอนบทสุดท้ายนั่นเลยนะ คนพวกนั้นเป็นถึงผู้นำและผู้อาวุโสของสมาคม ถ้าคุณล่วงเกินไป อีกหน่อยจะเข้าสมาคมนักเขียนได้ยังไง? ฉันว่าน่าจะเหลือทางหนีไว้ถึงจะดีที่สุด เฮ้อ แต่คนพวกนั้นก็เหลือเกิน เข้ามาด่าสาดเสียเทเสียแบบไม่มีเหตุผลทำไมกัน? ต่อให้กลอนของเธอเทียบกับผู้อาวุโสพวกนั้นไม่ได้ แต่เธออายุเท่าไร? ยังเด็กอยู่เลย อีกอย่างที่พวกเขาหาว่ากลอนเธอไร้คุณค่าทางศิลปะ นั่นก็แรงเกินไป ฉันว่ากลอนของเธอก็พอรับได้ไม่ได้แย่มากอย่างที่เขาบอก”

“พี่สาวหลิว พี่พูดอะไรน่ะ? พี่ว่ากลอนของอาจารย์จางน้อยแค่พอรับได้งั้นเหรอ? ฉันว่าพี่โดนพวกนั้นหลอกเอาแล้วล่ะ อาจารย์จางน้อยน่ะเก่งมากนะ!”

บรรดาพี่สาวและป้าๆ เริ่มเถียงกันเอง

จน 9 นาฬิกาได้เวลาเริ่มงาน เรื่องนี้ก็ยังเป็นประเด็นร้อนให้ทุกคนคุยกันไม่จบไม่สิ้น

เถียนปินที่สนใจสงครามบนเวยป๋อเมื่อคืนนี้เช่นกันพูดขัดขึ้นว่า “พี่สาวโจว รองประธานเมิ่งเป็นใคร? บรรดามือเก๋าพวกนั้นประสบการณ์มากจะตาย อัสนีไพศาลกับคนอื่นๆ ก็เป็นมืออาชีพ ถ้าเขาพูดแบบนั้น ก็ต้องหมายความว่าเขาวิจารณ์ตามมาตรฐานวรรณกรรม พวกเราจะไปตัดสินได้ยังไงในเมื่อไม่รู้เรื่องเท่าเขา? ไม่ใช่ว่าผมจะซ้ำเติมอาจารย์จางเย่หรอกนะ แต่ก็อย่างที่พวกผู้ใหญ่ของสมาคมนักเขียนว่าไว้นั่นแหละ ผลงานมันมีที่ติ หลังจากที่อ่านดู ผมก็สงสัยเหมือนกัน”

พี่สาวโจวมองเถียนปิน “งั้นทำไมเธอไม่เขียนมาให้ฉันดูสักบทล่ะ?”

เถียนปินตอบ “ผมไม่มีความสามารถด้านนี้ ก็แค่ตัดสินตามเนื้อผ้า” แล้วหันไปหาเจี่ยเหยียน “อาจารย์เสียวเจี่ย คุณคิดว่ายังไง?”

เจี่ยเหยียนคิดแล้วพูดว่า “กลอนของอาจารย์จางเทียบกับของพวกผู้อาวุโสพวกนั้นไม่ได้แน่นอน ส่วนในเรื่องคุณค่าทางวรรณศิลป์ ผมประเมินไม่ได้จริงๆ ”

คำพูดเหล่านี้จางเย่ก็ได้ยิน 

ตอนที่จางเย่ใช้กลอนสองบทช่วยชีวิตคนในรายการสดของหวังเสียวเหม่ย ทุกคนในออฟฟิศหรือกระทั่งทั้งสถานีต่างก็ยอมรับความสามารถและบทกลอนของเขา บอกเป็นเสียงเดียวกันว่ามันดีมาก ไม่มีใครสักคนออกมาปฏิเสธ แต่ตอนนี้สมาคมนักเขียนที่มีเมิ่งตงกั๋วเป็นหัวหอกออกมาตั้งข้อสงสัยและปฏิเสธผลงานของเขาในที่สาธารณะ คนที่ทำงานก็เริ่มแตกคอกันเอง บางคนบอกดี บางคนบอกแย่ ซ้ำยังมีพวกที่ตัดสินไม่ถูกอีกตั้งหลายคน บางครั้งคำพูดของเหล่าผู้เชี่ยวชาญก็สร้างความเสียหายและส่งผลกระทบมากจริงๆ 

จะแก้สถานการณ์ได้อย่างไร?

จะลบความสงสัยของผู้อื่นได้อย่างไร? 

เรื่องนี้ไม่มีทางออก ตราบใดที่สถานะของจางเย่ยังด้อยกว่าเมิ่งตงกั๋วและพรรคพวก เขาจะไม่มีวันเปลี่ยนกระแสนี้ได้ ได้แต่เป็นเบี้ยล่างน้ำคำของคนพวกนี้ นอกเสียจากว่า…จางเย่จะใช้ความสามารถและความเก่งกาจคว่ำเมิ่งตงกั๋วและพวกได้ถูกที่ถูกเวลา ไม่อย่างนั้นความสงสัยจะตกค้างอยู่ในใจของผู้คนตลอดไป ที่เขาตอบโต้ไปเมื่อวานเป็นยังไงล่ะ? กลอนเมื่อวานดีขนาดไหนแล้วเป็นยังไงล่ะ? สมาคมนักเขียนนั่นก็ยังบอกว่ามันไม่ดี! บอกว่าเขาไม่รู้จักศิลปะ! ไม่รู้จักวรรณกรรม! แค่พวกเขาขยับปากก็ต้อนคนเข้ามุมได้แล้ว! นี่คืออำนาจจอมปลอมและอภิสิทธิ์ของความเป็นสถาบัน คนมากมายไม่เข้าใจจุดนี้จึงได้แต่เชื่อตามคำบอกของผู้เชี่ยวชาญ! 

วันนี้ไม่มีการประกาศเรตติ้ง เพราะมีหลายสิ่งให้ต้องทำในสถานี

จางเย่ไม่สนใจคำพูดของทุกคน เขาลุกขึ้นยืนเพื่อจะไปอัดรายการ “เสี่ยวฟาง ช่วยจองห้องสตูดิโอให้ด้วยนะ ขอเร็วหน่อยไม่งั้นจะสายเกินไป”

“ได้ค่ะ” ผู้ช่วยเสี่ยวฟางตอบรับแล้วไปจัดการให้ทันที ทว่าเธอกลับมาในอีกไม่กี่นาทีถัดมา “อาจารย์จาง ทางสถานีบอกฉันว่ารายการของช่องวรรณกรรมตั้งแต่เที่ยงถึงบ่ายสองถูกยกเลิกทั้งหมด คุณจึงไม่จำเป็นต้องอัดรายการ ดูเหมือนว่าช่องข่าวกับช่องดนตรีก็จะออกอากาศงานชุมนุมบทกวีเทศกาลไหว้พระจันทร์ด้วย!” 

“หืม?”

“ยกเลิกเหรอ?”

งานชุมนุมบทกวีเทศกาลไหว้พระจันทร์? เรื่องที่ทำให้ผู้บริหารยุ่งวุ่นวายอยู่สองสามวันที่ผ่านมาน่ะเหรอ? 

ไม่กี่อึดใจต่อมา จ้าวกั๋วโจวก็เข้ามา “ทุกคนเงียบหน่อย การออกอากาศวันนี้มีการเปลี่ยนแปลงในนาทีสุดท้าย ตั้งใจฟังให้ดี ตั้งแต่เวลาเที่ยงตรง งานชุมนุมบทกวีเทศกาลไหว้พระจันทร์ที่สมาคมนักเขียนประจำนครหลวงและสถานีของเราร่วมกันจัดจะเริ่มขึ้น ช่องวรรณกรรมของเราก็ร่วมถ่ายทอดสดด้วย งานครั้งนี้จะแตกต่างจากครั้งสุดท้ายที่จัดโดยสถานีวิทยุจิ่นซื่อ ในงานจะมีการแต่งกวีและการโหวต เราได้เชิญผู้แทนจากกระทรวงศึกษาธิการและรองประธานสมาคมนักเขียนนครหลวงพร้อมคณะอีกประมาณ 12 ท่าน รายชื่อแขกรับเชิญยังไม่มีการยืนยันแต่ต้องมีไม่น้อยอย่างแน่นอน ผลงานจากอาจารย์ทั้งหลายของสมาคมจะเป็นกลอนที่เกี่ยวข้องกับเทศกาลไหว้พระจันทร์ ผู้ฟังสามารถร่วมแต่งกลอนและโพสต์บนส่วนคอมเมนต์ทางเว็บไซต์ของสถานีได้ด้วย คะแนนโหวตจากผู้ฟังจะใช้ตัดสินสามอันดับแรก ทางเราได้เพิ่มการแข่งขันเข้ามาเพื่อทำให้รายการน่าสนใจมากขึ้นอีก”

แต่งบทกวี?

แถมเมิ่งตงกั๋วกับพวกสมาคมนักเขียนก็มาด้วย?

จางเย่หัวเราะเบาๆ เมื่อได้ยิน แบบนี้สินะที่เรียกว่า ‘ไม่ใช่ศัตรูไม่พานพบ’ เมื่อวานเขาโดนด่ากราดบนอินเตอร์เน็ต วันนี้ยังมาเจอกันอีก?

อัสนีไพศาลจะมาหรือเปล่า?

เห็ดแดงน้อยล่ะจะมาไหม?

จางเย่รู้สึกตั้งตารออยากเห็นหน้าคนพวกนั้นที่สถานีจริงๆ ! 

จ้าวกั๋วโจวสำทับว่า “วางงานทุกอย่างในมือลง วันนี้ต้องทุ่มเทให้กับงานชุมนุมบทกวีเทศกาลไหว้พระจันทร์เพียงอย่างเดียว ทุกคนต้องออกไปช่วย สถานที่ออกอากาศสดจะเป็นหอประชุม นี่เป็นครั้งแรกที่เราใช้สถานที่ออกอากาศสดใหญ่ขนาดนี้ เครื่องเสียงก็ยังปรับจูนไม่เรียบร้อย คนที่ฉันเอ่ยชื่อให้ตามมาเพื่อช่วยจัดการ คนอื่นๆ ให้ไปพักเที่ยงก่อนเวลา ห้องอาหารจะเริ่มเสิร์ฟอาหารกลางวันตั้งแต่สิบโมงครึ่ง ตอนเที่ยง ทุกคนต้องเข้าประจำที่ในหอประชุม”

หลังจากขานชื่อ จ้าวกั๋วโจวก็นำชายหนุ่มสี่คนตามไปที่หอประชุม

พี่สาวโจวพูดขึ้นทันที “อาจารย์จางน้อย เธอจะร่วมงานชุมนุมกวี ฯ หรือเปล่า? การแต่งบทกวีเป็นหนึ่งในจุดแข็งของเธอ พวกเขาบอกว่าเธอไม่เข้าใจวรรณกรรมใช่ไหม? แสดงฝีมือต่อหน้าไปเลย!”

พี่สาวอีกคนบอก “เดี๋ยวเถอะ จางน้อยเพิ่งจะรู้เรื่องงานชุมนุม ไม่ได้เตรียมตัวมาก่อน อาจารย์พวกนั้นรู้ตัวล่วงหน้าตั้งนานแล้ว มีเวลาเตรียมตัวจนพร้อมสรรพ จางน้อยจะไปแข่งด้วยได้ยังไง? อย่าออกไปให้อายจะดีกว่า” 

คุณป้าที่รับผิดชอบเรื่องลิขสิทธิ์บอก “จางน้อย อย่าเก็บไปคิดอะไรแผลงๆ ล่ะ กลอนของจางน้อยน่ะดี แต่ก็เฉพาะในหมู่พวกเราเท่านั้น คนจากสมาคมนักเขียนพวกนั้นเขาเป็นมืออาชีพ บางคนก็เป็นกวีและศิลปินดัง จะไปแข่งด้วยยังไง?” ในสายตาคนนอก ตัวผลงานไม่ใช่สิ่งสำคัญที่สุด ชื่อเสียงและสถานะเป็นสิ่งที่พวกเขามองเป็นอย่างแรกต่างหากล่ะ จางเย่เป็นแค่เด็กหน้าใหม่และไม่ได้เข้าสมาคมนักเขียน ดังนั้นทุกคนจึงมองงานของจางเย่ว่าด้อยกว่าไปโดยปริยาย 

มีความคิดเห็นอื่นๆ ตามมาอีกมากมาย

เมื่อเหลือเวลาอีกไม่มาก ทุกคนจึงไปที่โรงอาหารเพื่อทานมื้อเที่ยงก่อนเวลา 

จางเย่รู้สึกลังเลตัดสินใจไม่ถูกจริงๆ งานนี้เมิ่งตงกั๋ว อัสนีไพศาล และพวกต้องเข้าร่วมด้วยแน่นอน นี่ไม่ใช่เวลาที่ดีที่สุดที่จะเปลี่ยนกระแสความคิดหรอกเหรอ? นี่ไม่ใช่โอกาสให้พิสูจน์ตัวเองหรอกหรือ? แต่เขาจะเข้าร่วมได้อย่างไร? จากรูปแบบการจัดงาน ถึงแม้ผู้ฟังจะสามารถมีส่วนร่วมด้วยการโพสต์ผลงานของตัวเอง แต่นั่นเป็นแค่ตัวอักษร ในขณะที่คนจากสมาคมนักเขียนจะได้อ่านกลอนออกอากาศสด นี่เท่ากับว่าทางสถานีได้ตัดสินใจยกตำแหน่งสามอันดับแรกให้หนึ่งในพวกสมาคมนักเขียนไปเรียบร้อยแล้ว พวกเขาได้เปรียบเต็มประตู! 

จะก่อกวนในงานเหรอ? 

แทงข้างหลังล่ะ? 

ถึงกระนั้น ต่อให้จางเย่ต้องการจะมีส่วนร่วม เขาก็ไม่รู้ว่าผู้บริหารของสถานีและคนจากสมาคมนักเขียนประจำนครหลวงจะยอมไหม

ช่างเถอะ ถึงเวลาเดี๋ยวก็รู้เอง ส่วนกลอนสำหรับเทศกาลไหว้พระจันทร์น่ะเหรอ? จางเย่ยังไม่ได้คิดเลย ไม่ใช่ว่าสมองไม่แล่นคิดไม่ออก แต่เป็นเพราะ...มีมากเกินไปต่างหาก!

ไม่ได้เตรียมตัวงั้นเหรอ?

อย่างเขาต้องเตรียมตัวด้วยเหรอ? 

บทกลอนเทศกาลไหว้พระจันทร์? อย่าหาว่าคุย แต่ต่อให้มีเวลาทั้งวันทั้งคืน จางเย่ก็คงไม่สามารถท่องออกมาได้หมด! 

เทศกาลไหว้พระจันทร์ไม่ใช่เทศกาลสมัยใหม่ แต่มีประวัติมายาวนานตั้งแต่สมัยโบราณ มีผลงานกลอนที่เกี่ยวข้องกับเทศกาลนี้มากมายนับไม่ถ้วน ในโลกนี้ประวัติศาสตร์ไม่ได้เปลี่ยนไปมากนัก บรรดาราชวงศ์เก่าและจักรพรรดิยังเหมือนเดิมอย่างที่จางเย่จำได้ ดังนั้นจึงไม่กระทบประวัติศาสตร์มากเกินไป แหวนเกมคงไม่อาจเปลี่ยนแปลงรากฐานประวัติศาสตร์ได้ ไม่อย่างนั้นโครงสร้างทางสังคมจะไม่เหมือนเดิม และมีผลกระทบต่อทุกอย่าง 

อย่างไรก็ตาม ผลงานชื่อดังและบุคคลในประวัติศาสตร์ที่มีชื่อเสียงกลับไม่มีปรากฏ! 

หลี่ป๋าย?

ตู้ฝู่?

หวังเหว่ย?

ทั้งหมดนี้ไม่มีปรากฏ! 

พวกเขาล้วนถูกแทนที่ด้วยคนอื่นทั้งหมด! 

ยอดกวีในอดีตของโลกนี้เป็นบุคคลที่จางเย่ไม่เคยได้ยินชื่อมาก่อน อาทิเช่น ฮ่าวเหริน เฉินอี้เฉียน หรือเมิ่งฝาน จางเย่ยังไม่เคยได้ยินบทกวีจากกวีคนไหนของโลกนี้ เช่นเดียวกับที่เขามั่นใจว่า คนที่นี่ก็ไม่เคยได้ยินกลอนคลาสสิกทั้งหลายจากโลกของเขา!

-*-*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./56.md)