##บทที่ 69 : จางน้อยก้าวสู่อันดับสูงสุดของช่องวรรณกรรม
วันเสาร์

วันนี้มีคนเข้ามาทำงานเพียงไม่กี่คน

จางเย่ก็เป็นหนึ่งในนั้น เนื่องจากเขาพักตั้งแต่วันพุธยาวจนมาถึงวันนี้ ชายหนุ่มจึงต้องทำโอที ส่วนเพื่อนร่วมงานคนอื่นๆ ได้ทำโอทีไปเมื่ออาทิตย์ที่แล้ว พวกเขาจึงได้พักในช่วงนี้

เสียงโทรศัพท์ในสำนักงานดังขึ้น

จางเย่สังเกตว่าเหล่าบรรณาธิการและผู้ช่วยต่างยุ่งอยู่ เขาจึงรับโทรศัพท์แทนให้ “สวัสดีครับ ที่นี่ช่องวรรณกรรม ไม่ทราบว่าต้องการพูดสายกับใครครับ?”

“จางน้อยใช่รึเปล่า? ฉันจ้าวกั๋วโจวนะ” เป็นสายจากผู้อำนวยการจ้าวนั่นเอง “ฉันกำลังหาตัวนายพอดี มาที่ห้องทำงานฉันหน่อยสิ”

“ได้ครับ” หลังจากวางสายลงจางเย่ก็เดินไปทันที เขาเคาะประตูห้องทำงานของผู้อำนวยการจ้าว เมื่อเข้าไปก็เห็นจ้าวกั๋วโจวกำลังอ่านตารางเรตติ้งบนโต๊ะอยู่พอดี “หาผมงั้นหรือครับ?”

“มา นั่งนี่ก่อนสิ” จ้าวกั๋วโจวผายมือเชื้อเชิญ “ตามสบายนะ”

จางเย่นั่งลงแล้วมองดูเอกสารที่ถูกยื่นมาให้เขา เป็นเรตติ้งของวันศุกร์นั่นเอง ‘เรื่องสยองขวัญยามค่ำคืน’ เรตติ้งตกลงไปอยู่ช่วง 1.9 % เห็นได้ชัดเลยว่าช่วงพีคของเรื่องมันผ่านไปแล้ว คงยากที่จะทำให้มันสูงกว่านี้ ไม่ว่าอย่างไร รายการภาคดึกก็มีฐานผู้ฟังที่จำกัด ดังนั้นจึงไม่ใช่เรื่องน่าแปลกใจอะไร แต่เรตติ้งของ ‘จากวัยชราสู่วัยเยาว์’ นี่สิที่ทำให้จางเย่ยินดีขึ้นมา มันเพิ่มขึ้นอีกแล้ว!

เรตติ้งอยู่ที่ 3.31%

และที่หนึ่งยังเป็นของ ‘พูดคุยรอบโลก’ ที่มีเรตติ้ง 3.63%

อันหนึ่งลดลงมา อีกอันเพิ่มขึ้นไป ช่องว่างระหว่างสองรายการนี้เริ่มแคบลงแล้ว!

นี่เป็นสิ่งที่ไม่เคยเกิดขึ้นมาก่อน ไม่เคยมีใครสามารถทำให้ดาวเด่นอันดับหนึ่งอย่างหวังเสียวเหม่ยจนแต้มขนาดนี้มาก่อนเลยจริงๆ!

จ้าวกั๋วโจวกล่าวต่อ “บางทีอาจจะเป็นเพราะว่าเด็กนักเรียนหลายคนมีวันหยุดในช่วงบ่ายวันศุกร์ เรตติ้งรายการของนายเลยเพิ่มขึ้นขนาดนี้ ถึงขั้นทำให้ฝ่ายบริหารของสถานีสั่นสะเทือนเชียว งดงามมากจางน้อย ฉันรู้อยู่แล้วว่านายไม่เคยทำให้ฉันผิดหวัง” ก่อนจะพูดต่ออีกว่า “ฉันเห็นตารางรายการสำหรับวันนี้เมื่อกี้เอง รายการต่อจากนายตอนบ่ายโมงคือ ‘สุดสัปดาห์สุขสันต์ในป่าไม้’ รายการนี้นายน่าจะคุ้นเคยดี ปกติแล้วมันไม่ได้มีคนเขียนบทอะไร แค่ออกอากาศช่วงสั้นๆ แล้วก็พูดเรื่องตลกทั่วไปจากที่เราซื้อลิขสิทธิ์มา อันที่จริงรายการตลกสั้นๆ แบบนี้เริ่มหมดความนิยมแล้ว แถมงานดีๆ ก็มีน้อยเต็มทีด้วย เราออกอากาศเรื่องเดิมซ้ำๆ ติดกันมาได้สองสามอาทิตย์แล้ว ‘สุดสัปดาห์สุขสันต์ในป่าไม้’ กำลังเริ่มสูญเสียฐานผู้ฟังไป แถมโดนวิพากษ์วิจารณ์หนักด้วย เพราะอย่างนั้นสำหรับวันหยุดสุดสัปดาห์อาทิตย์นี้ ฉันเลยคิดว่าจะหยุด ‘สุดสัปดาห์สุขสันต์ในป่าไม้’ ไว้ชั่วคราว และให้ช่วงเวลาตอนบ่ายโมงถึงบ่ายสองเป็นของนายเลย”

จางเย่ถาม “จะดีเหรอครับ?”

“ก็แค่อาทิตย์นี้เท่านั้นแหละ นายจะเล่าเรื่องต่อได้รึเปล่าล่ะ?” จ้าวกั๋วโจวถามกลับ

“ฝั่งผมไม่มีปัญหาแน่นอน ถ้าให้เวลาผมสี่ชั่วโมงเต็มสำหรับวันนี้และวันพรุ่งนี้ เรื่อง ‘พ่อมดแห่งออซ’ ก็จะจบที่เสาร์อาทิตย์นี้พอดี” จางเย่ตอบ

จ้าวกั่วโจวเคาะโต๊ะครุ่นคิด “เอาล่ะ ตามนี้แหละ โอกาสเป็นของนายแล้ว ใช้มันให้คุ้มค่าล่ะ”

จางเย่รับปาก “ขอบคุณครับหัวหน้า ผมจะทำให้ดีที่สุด!”

จ้าวกั๋วโจวกล่าว “ไปที่ห้องอัดแล้วรีบจัดการให้เร็วที่สุดเท่าที่จะทำได้เลยนะ”

…

จางเย่รู้สึกร่างกายเต็มเปี่ยมไปด้วยพลังงานขณะเดินเข้าไปยังห้องอัดที่สี่ ราวกับเขามีพลังที่ไม่มีวันเหือดแห้งในตัว ชายหนุ่มรีบนั่งลงและอัดรายการสำหรับสุดสัปดาห์ทันที นี่เป็นโอกาสที่ดีเยี่ยม เขาเห็นแสงแห่งความหวังที่จะเอาชนะหวังเสียวเหม่ยได้เป็นครั้งแรกแล้ว ถึงแม้จะรู้ว่ามันยากจนแทบจะเป็นไปไม่ได้ จางเย่ก็ยังอยากจะลองสู้เพื่อมันอยู่ดี เขาต้องการทำให้ได้เพื่อสร้างเกียรติประวัติให้กับตัวเอง และเพิ่มโอกาสในการคว้ารางวัลไมโครโฟนเงินที่จะเป็นสิ่งเบิกทางไปสู่สถานีโทรทัศน์!

การอัดรายการเริ่มขึ้น

“สวัสดีครับทุกคน วันนี้รายการมีการเปลี่ยนแปลงชั่วคราวนะครับ ‘จากวัยชราสู่วัยเยาว์’ จะออกอากาศตั้งแต่ตอนเที่ยงไปจนถึงบ่ายสอง ดังนั้นอย่าเพิ่งรีบเปลี่ยนช่องกันนะครับ หลังจากช่วงบ่ายโมงจะมีโฆษณาคั่นเล็กน้อยก่อนที่ ‘พ่อมดแห่งออซ’ จะทำการออกอากาศต่อ และสุดสัปดาห์นี้เอง ‘พ่อมดแห่งออซ’ ก็จะถึงตอนอวสานแล้ว ผมหวังว่าทุกคนจะคอยติดตามนะครับ” หลังกล่าวจบจางเย่ก็เริ่มต้นอัดรายการทันที

ชายหนุ่มอัด ‘พ่อมดแห่งออซ’ ไปจนถึงบ่ายจึงแล้วเสร็จ

หลังออกมาจากห้องอัด เขาอยากจะไปพบจ้าวกั๋วโจวเพื่อที่จะได้ถามถึงยอดเรตติ้ง แต่น่าเสียดายที่ไม่เจอ หัวหน้าเลิกงานไปเสียแล้ว จางเย่จึงทำอะไรไม่ได้จนกว่าจะถึงวันจันทร์

…

วันอาทิตย์เป็นวันหยุดของเขา

เรตติ้งยังไม่ออกมาจึงไม่มีการประกาศ

…

วันจันทร์

วันนี้ดูเหมือนเป็นวันที่จะต้องถูกจารึกลงไปในประวัติศาสตร์ของช่องวรรณกรรม

เมื่อจางเย่เดินออกมาจากรถไฟใต้ดิน เขาพลันพบหวังเสียวเหม่ยที่กำลังพูดคุยกับแฟนคลับชายสองคนตรงหน้าชานชาลา อาจารย์เสียวเหม่ยกำลังแจกลายเซ็นให้พวกเขาอยู่

“ขอบคุณครับ อาจารย์เสียวเหม่ย”

“ด้วยความยินดีค่ะ แค่นี้ใช่มั้ยคะ?”

“ขอเราถ่ายรูปด้วยได้ไหมครับ? ผมชอบรายการ ‘พูดคุยรอบโลก’ มากเลย!”

“คงต้องเป็นครั้งหน้าแล้วล่ะ พอดีวันนี้ฉันออกสาย ขืนไปช้ากว่านี้ได้ทำงานสายแน่ๆ เลย” 

เมื่อเห็นหวังเสียวเหม่ยข้ามถนนมา จางเย่ถึงเดินไปทันหญิงสาว “อาจารย์หวัง”

หวังเสียวเหม่ยหันมาและตอบกลับ “ได้ยินว่ารายการของนายเรตติ้งวันศุกร์เพิ่มอีกแล้วเหรอ? 3.31% ใช่มั้ย? เยี่ยมไปเลยนี่นา”

จางเย่ตอบ “เด็กๆ หยุดกันวันศุกร์น่ะครับ ก็เลยขึ้นมาแบบนี้”

หวังเสียวเหม่ยกล่าวเสริมให้ “ถ้าอย่างนั้นวันเสาร์จะไม่ยิ่งกว่านี้อีกเหรอ? เพราะพวกผู้ปกครองก็ไม่ต้องไปทำงานใช่ไหมล่ะ”

“อืม ผมก็ไม่รู้แฮะ มันก็คงจะดีแหละถ้าเพิ่มขึ้นมาอีกสักเล็กน้อยน่ะ” จางเย่กล่าวอย่างเฉื่อยชา

อย่างไรก็ตามหวังเสียวเหม่ยพูดขึ้น “พยายามเข้านะ มันไม่ง่ายนักหรอกที่จะเอาชนะเรตติ้งของฉันน่ะ” เสียงของเธอออกโทนทิ่มแทงเล็กน้อย พูดจบก็เดินจากไป

จางเย่ได้แต่ยิ้มให้อย่างเจื่อนๆ

ที่สำนักงาน บรรยากาศวันนี้ค่อนข้างประหลาดนัก

“นายได้ยินรึเปล่า? เรตติ้งของ ‘จากวัยชราสู่วัยเยาว์’ ในวันศุกร์ได้ 3.31% เชียวนะ!”

“ฉันเพิ่งจะรู้เมื่อวานซืนนี้เอง ให้ตายเถอะ นี่มันโคตรจะเว่อร์ชะมัดเลย!”

“คิดว่าไงล่ะ อาจารย์จางน้อยจะไต่ไปถึงอันดับหนึ่งของช่องเราได้เลยรึเปล่า?”

“มันอาจจะแค่ฟลุกก็ได้นะ ฉันไม่คิดว่าจะทำได้หรอก อาจารย์เสียวเหม่ยก็ได้ที่หนึ่งมาตลอดในช่วงปีที่ผ่านมานี้ รายการของเธอมีฐานผู้ฟังเหนียวแน่นทีเดียว ไม่น่าจะถูกล้มได้ง่ายๆ”

“แต่อาจารย์จางน้อยนี่ก็โหดเหลือเกิน! เขาไล่กวดจนห่างกันแค่ 0.3% เอง นอกจากนี้ฉันยังได้ยินมาอีกว่าทางข้างบนเพิ่มเวลาหนึ่งชั่วโมงให้กับรายการของเขาช่วงวันหยุดสุดสัปดาห์ด้วยนะ เขาถึงขั้นหยุด ‘สุดสัปดาห์สุขสันต์ในป่าไม้’ ไปตั้งสองตอนเชียว ยิ่งเป็นวันที่คนหยุดกันอีก รายการช่วงบ่ายอาจจะมียอดผู้ฟังสูงเท่ารายการภาคค่ำเลยก็ได้!”

“แต่ก็ยังไม่น่าเป็นไปได้นะ”

“นั่นสิ อาจารย์เสียวเหม่ยไม่น่าจะถูกต้อนจนมุมได้ง่ายๆ”

ทุกคนต่างแลกเปลี่ยนความคิดเห็นกันเรื่องนี้ ทันทีที่พวกเขาเห็นหวังเสียวเหม่ยเข้ามาจึงหยุดพูดคุยกัน ตามเธอมาติดๆ คือจางเย่นั่นเอง ชายหนุ่มค่อนข้างเป็นจุดสนใจแก่ทุกๆ คน หนึ่งชั่วโมงครึ่งหลังจากนั้น ทั้งสำนักงานเงียบเชียบไม่มีใครกล่าวอะไรทั้งนั้น ทุกคนยังไม่พร้อมที่จะจดจ่อกับงานเสียเท่าไร วันนี้เป็นวันแห่งการตัดสินของช่องวรรณกรรมระหว่างสุดยอดดีเจหนุ่มและดีเจสาว ต่อให้พวกเขาไม่ได้มีส่วนเกี่ยวข้องอะไรก็เถอะ แต่ความอยากรู้อยากเห็นก็ห้ามกันไม่ได้ง่ายๆ

ทันใดนั้นทุกคนหยุดสิ่งที่กำลังทำ

“ผู้อำนวยการ”

“หัวหน้า”

จ้าวกั๋วโจวมาถึงแล้ว “ว่าไงกัน”

ครั้งนี้เขาไม่ได้พูดอะไรมากมาย เพราะทุกคนต่างพร้อมใจกันพักงานและจับจ้องมายังเขา

ในทางกลับกัน หวังเสียวเหม่ยและจางเย่ สองตัวละครหลักของวันนี้กลับไม่มีสีหน้าท่าทางอะไรทั้งนั้น พวกเขายังคงวางเฉย

จ้าวกั๋วโจวมองดูยอดเรตติ้งในมือของเขา สายตาแสดงถึงความซับซ้อน “ฉันจะเริ่มจากประกาศเรตติ้งของวันเสาร์ก่อนละกัน มีอะไรหลายๆ อย่างเยอะแยะ เพราะงั้นฉันคงจะไม่ประกาศทั้งหมดนะ เริ่มที่สามอันดับแรกก่อน” จากนั้นมองไปยังทุกคน “อันดับหนึ่ง ‘พูดคุยรอบโลก’ เรตติ้ง 3.81%!”

3.81%?

อาจารย์เสียวเหม่ยแน่นอนว่าไม่ธรรมดาเลยจริงๆ!

ความจริงแล้ว ช่วงนี้เรตติ้งของ ‘พูดคุยรอบโลก’ ตกลงมาเล็กน้อย ทำให้จางเย่ไล่กวดตามมาได้อย่างกระชั้นชิดจนหลายคนเริ่มกังวลแทนหวังเสียวเหม่ย แต่ผลลัพธ์วันนี้ทำให้ทุกคนตระหนักได้ว่าจางเย่ไม่มีโอกาสชนะเลย อาจารย์เสียวเหม่ยเอาจริงแล้ว!

“อันดับสอง ‘จากวัยชราสู่วัยเยาว์’ เรตติ้ง...3.55%!”

เหย*เข้เถอะ! ทุกคนถึงกับตะลึงงึงงันอีกครั้ง! ยังเพิ่มอีก 0.2% งั้นเหรอ?

อาจารย์เสียวเหม่ยเพิ่มเรตติ้งราวกับจุดระเบิดใส่ แต่อาจารย์จางน้อยก็ไม่น้อยหน้ากว่ากันนัก อย่างไรก็เถอะ ตอนนี้มันค่อนข้างห่างกันแล้ว ‘จากวัยชราสู่วัยเยาว์’ คงไม่มีทางไล่ตามทันเป็นแน่!

จ้าวกั๋วโจวเริ่มกล่าว “ต่อไปฉันจะประกาศเรตติ้งของวันอาทิตย์” เมื่อเขาพูดเสร็จก็หันไปมองหวังเสียวเหม่ยและจางเย่ด้วยสายตาที่ยากจะคาดเดา “‘พูดคุยรอบโลก’ ของอาจารย์เสียวเหม่ยเรตติ้งยังคงเป็น 3.81% เท่าเดิม!”

พี่สาวโจวถอนหายใจและพึมพัมกับจางเย่ “จางน้อย ยังมีโอกาสอีกมากมายในอนาคตนะ”

ป้าซุนก็ปลอบจางเย่เช่นกัน “อย่าเสียใจไปเลย อันดับสองก็น่าเกรงขามไม่เบาแล้ว ไม่จำเป็นต้องไปเทียบกับ ‘พูดคุยรอบโลก’ หรอก มันไม่ได้เสียหน้าเลยนะที่เธอจะแพ้น่ะ”

จางเย่ยิ้มตอบ “ไม่เป็นไรหรอกครับ” เขายังไม่ยอมแพ้เพราะเห็นว่าจ้าวกั๋วโจวประกาศเรตติ้งของรายการของหวังเสียวเหม่ยแล้วก็จริง แต่เขาไม่ได้พูดว่ามันเป็นอันดับแรก ‘พ่อมดแห่งออซ’ มาถึงตอนอวสานในวันอาทิตย์ ถือเป็นจุดไคลแมกซ์ของเรื่องราวทั้งหมด อีกทั้งรายการยังออกอากาศเป็นเวลาสองชั่วโมง จางเย่เชื่อว่าต่อให้เขาไม่ได้ที่หนึ่ง เรตติ้งของเขาก็ยังต้องมากกว่าของวันเสาร์แน่นอน

มันยังไม่จบหรอก!

เขายังมีโอกาสอยู่!

จางเย่ไม่ได้มั่นใจในตนเองนัก แต่เขาเชื่อใจในผลงานของเขาต่างหาก นี่คือ ‘พ่อมดแห่งออซ’ หนึ่งในนิทานยอดเยี่ยมที่สุดแห่งโลกของเขาเชียวนะ!

เถียนปินมองจางเย่อย่างขบขันพลางคิดในใจ “นี่นายยังคิดจะชิงที่หนึ่งอีกงั้นเหรอ? แค่มีความคิดอยากจะเอาชนะ ‘พูดคุยรอบโลก’ แค่นี้นายก็น่าหัวร่อมากพอแล้วล่ะ!”

จากสายตาของเจี่ยเหยียนและอู่ต้าเทาที่อยู่ข้างๆ ไม่ว่าใครก็บอกได้ว่าพวกเขากำลังหัวเราะเยาะกับความฝันเฟื่องของจางเย่อยู่!

แล้วไงล่ะ!

มันถูกล็อกไว้อยู่แล้ว!

ไม่ว่านายจะทุ่มเทมากแค่ไหนก็เปล่าประโยชน์!

เมื่อได้ยินเรตติ้งเช่นนี้แล้ว ผู้คนเริ่มคาดเดาได้และไม่สนใจจะฟังอีกต่อไป

อย่างไรก็ตาม ประโยคถัดมาของจ้าวกั๋วโจวกลับทำให้ทุกคนตื่นตะลึง จ้าวกั๋วโจวมองพวกเขาและกล่าว “แต่ที่หนึ่งของวันอาทิตย์ไม่ใช่ ‘พูดคุยรอบโลก’ หรอกนะ” หลังจากเห็นทุกคนเบิกตากว้างอ้าปากค้างเสร็จ จ้าวกั๋วโจวจึงพูดต่อ “ที่หนึ่งคือ ‘จากวัยชราสู่วัยเยาว์’ ของจางเย่ เรตติ้งได้ไป...3.82%!”

อะไรนะ?

มากกว่า ‘พูดคุยรอบโลก’ 0.01%?

ราวกับมีระเบิดลงในสำนักงาน เสียงอื้ออึงพลันดังไปทั่ว!

เถียนปินยืนงงอยู่เช่นนั้น! ดวงตาของเจี่ยเหยียนแทบจะถลนออกมาเหมือนกับวัว! พี่สาวโจวก็ตกใจจนลำคอของเธอสั่นค้างพูดไม่ออก! เพื่อนร่วมงานคนอื่นๆ ต่างมีความรู้สึกในแบบเดียวกัน!

จางเย่ได้อันดับสูงสุดแล้ว!

จางเย่ได้มันแล้วจริงๆ!

ถึงแม้ว่าเขาจะเอาชนะไปแค่ฉิวเฉียด แต่ที่หนึ่งก็คือที่หนึ่งอยู่ดี!

ไม่มีใครเข้าใจว่าจางเย่ทำมันได้อย่างไร! ไม่มีใครเข้าใจว่าทำไม ‘พ่อมดแห่งออซ’ ถึงเต็มไปด้วยเวทมนต์อันน่าอัศจรรย์เพียงนี้! แต่ตอนนี้ความเป็นจริงอยู่ตรงหน้าพวกเขาแล้ว! เด็กใหม่จางเย่สามารถดึงรายการที่อยู่อันดับบ๊วยขึ้นมาแย่งชิงอันดับหนึ่งของรายการหวังเสียวเหม่ยไปแล้ว!

มันไต่ขึ้นจากอันดับหนึ่งข้างท้ายถึงอันดับหนึ่งข้างบน!

แถมจางเย่ยังทำสำเร็จในเวลาไม่ถึงสองอาทิตย์อีกด้วย!

นี่มันเชี่*อะไรกันวะเนี่ย! จางเย่นี่มันตัวอะไรกันแน่!

-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./71.md)