##บทที่ 53 : ได้เบอร์ของนางฟ้าซูเปอร์สตาร์!
เที่ยงคืน

จางเย่ปิดคอมพิวเตอร์เรียบร้อยแล้ว ชายหนุ่มลืมเสียสนิทว่าตอนนี้นางฟ้าซูเปอร์สตาร์ยังอยู่ในห้อง เขาเดินไปเปิดวิทยุเพื่อฟังรายการ ‘เรื่องสยองขวัญยามค่ำคืน’ ของตนตามปกติ 

“สวัสดีครับทุกคน ผมจางเย่ วันนี้...”

จางหย่วนฉีที่นั่งอยู่บนเก้าอี้ได้ยินเช่นนั้นจึงถาม “นายเป็นดีเจวิทยุงั้นเหรอ?”

จางเย่พลันนึกขึ้นได้ว่ามีคนอื่นอยู่ในบ้านของเขาด้วย ชายหนุ่มหันไปตอบ “อื้ม ใช่แล้ว นี่เป็นรายการของผมเอง แล้วยังมีอีกรายการชื่อ ‘จากวัยชราสู่วัยเยาว์’ ด้วยนะ รายการนี้ออกอากาศตอนเที่ยงตรง ถ้าคุณมีเวลาจะลองฟังก็ได้...” เขาแนะนำรายการของตนเองอย่างกระตือรือร้น

จางหย่วนฉีตอบตรงๆ “ฉันไม่ว่างขนาดนั้นหรอก”

จางเย่ถามกลับ “นี่คุณจะตอบแบบถนอมน้ำใจผมหน่อยไม่ได้หรือไงกัน?”

“ไม่ได้” เธอยังยืนยันคำเดิม

จางเย่ที่เคยชินกับความเย็นชาของหญิงสาวแล้วยิ้มขม “ผมรู้ว่าคุณน่ะเป็นถึงนางฟ้าซูเปอร์สตาร์แถมยังยุ่งมากด้วย แต่ผมทั้งให้คุณค้างคืน ทำอาหารให้ ซักเสื้อให้ คุณแค่ช่วยพูดว่า ‘ไว้จะฟังตอนที่ว่างๆ นะ’? แค่นี้ผมก็ดีใจแล้ว ถึงผมจะรู้ว่าคุณไม่ได้คิดแบบนั้นจริงๆ ก็เถอะ”

จางหย่วนฉียืนกรานคำเดิม “ก็ฉันไม่ว่างจริงๆ นี่!”

จางเย่ไม่คุยกับหญิงสาวอีกต่อไป เขาหรี่เสียงวิทยุลงเล็กน้อย “งีบสักหน่อยมั้ย? พรุ่งนี้เสื้อผ้าก็น่าจะแห้งแล้ว เดี๋ยวผมนอนฟุบกับเก้าอี้นี่เอง เพราะยังไงตอนกลางวันก็หลับไปมากพอแล้วล่ะ อีกอย่างตอนนี้ยังไม่ง่วงด้วย” ไม่ว่าจางหย่วนฉีจะมีนิสัยเป็นเช่นไร จางเย่ก็ยังแสดงความเป็นสุภาพบุรุษดังเดิม

จางหย่วนฉีผงกหัวตอบรับแล้วตรงดิ่งไปที่เตียง

จางเย่เดินไปที่ข้างเตียงเช่นกัน เขามาเพื่อหยิบหมอนไปใช้หนุนนอน อย่างน้อยถ้ามีหมอนเวลานอนบนเก้าอี้ก็จะได้ไม่ลำบากมากนัก

แต่จางหย่วนฉีกลับขมวดคิ้วแล้วกล่าว “เอาหมอนไว้ที่นี่”

จางเย่กะพริบตางง “ทำไมล่ะ?”

“เวลาฉันนอนต้องมีหมอนสองใบ ใบเดียวมันต่ำเกินไป” จางหย่วนฉีดึงหมอนคืนมาจากจางเย่แล้วใช้มันหนุนนอนทันที

จางเย่ “...”

นี่มันบ้านของฉันนะเจ๊!

จะมีมารยาทหน่อยได้มั้ยเนี่ย? คงจะไม่ได้สินะ?

จางเย่ลังเลอยู่สักพัก แต่เขาหักใจแย่งหมอนจากผู้หญิงไม่ได้จริงๆ นี่นา ชายหนุ่มได้แต่ทนกับเก้าอี้แข็งๆ ของตัวเองพร้อมกับฟังรายการของเขาไปพลางๆ 

“หรี่เสียงหน่อย!”

“.....ได้ๆ ”

“นี่ มียุงด้วยนะ นายเปิดไฟแล้วก็จัดการตบมันให้หน่อยสิ”

“พี่สาว ให้ผมพักหน่อยได้รึเปล่าเนี่ย?”

“ยุงมันทำให้ฉันนอนไม่หลับ เร็วเข้าสิ มันอยู่ตรงขอบเตียงนี่แล้วนะ!”

จางเย่ได้แต่ครุ่นคิดกับตัวเองว่าเขาแทบไม่ได้ทำอะไรทั้งวันเลยนอกจากมานั่งดูแลคุณไทเฮาคนนี้เนี่ย ถุงหอมคิวปิดอุตส่าห์เพิ่มค่าโชคด้านเพศตรงข้ามให้กับเขา แต่ดูนี่สิ หลังจากนั้นเกิดอะไรขึ้นน่ะเหรอ? ก็ต้องมานั่งอับโชคอยู่นี่ไงเล่า ถ้าเขาได้ไอเทมนี้อีกครั้งจากล็อตเตอรี่คงต้องมาคิดดูดีๆ แล้วล่ะว่าจะใช้ดีหรือไม่ใช้ดีเนี่ย! ครั้งนี้เจอจางหย่วนฉีเข้าไป แล้วครั้งหน้าล่ะจะเจอแบบไหนกัน? มีหวังตายแน่ๆ เลยแบบนี้!

กลางดึก

รายการได้สิ้นสุดการออกอากาศแล้ว ในบ้านพลันเงียบสงัด

จางเย่ยังคงนอนไม่หลับ การที่มีหญิงสาวสุดสวยนอนอยู่บนเตียงของเขาใกล้ๆ นี่ มันทำให้ชายหนุ่มรู้สึกตื่นเต้นจนหลับไม่ลงเลย เขาหันไปมองพระจันทร์ด้านนอกหน้าต่าง วันพรุ่งนี้….หรืออันที่จริง วันนี้เนี่ยแหละเป็นวันไหว้พระจันทร์แล้ว ดวงจันทร์ขณะนี้อยู่ในสภาพเต็มดวง ชายหนุ่มมองแสงจันทร์ที่สะท้อนมาและรู้สึกได้ว่าจางหย่วนฉีก็ยังคงตื่นอยู่เช่นกัน หรือว่าเธอก็นอนชมจันทร์อยู่เหมือนกันนะ?

“อาจารย์จาง?” จางเย่เรียกอย่างระมัดระวัง

จางหย่วนฉีตอบกลับด้วยน้ำเสียงไม่เป็นมิตรนัก “อะไร?”

“คุณก็ยังไม่หลับเหมือนกันเหรอ? ไม่มีอะไรพิเศษหรอก...แค่วันนี้เป็นวันไหว้พระจันทร์แล้ว ขอให้คุณมีความสุขนะ” จางเย่ครุ่นคิดอยู่อีกเล็กน้อยก่อนเอ่ยต่อ “ขอบคุณสำหรับวันนี้เช่นกัน สิ่งที่คุณพูดช่วยผมได้มากเลยทีเดียว ไม่ทำตัวให้คุ้นชินกับคนอื่นก็ทำให้คนอื่นคุ้นชินกับตัวเราเอง อย่างแรกผมทำไม่ได้จริงๆ มันไม่ใช่นิสัยของผม อย่างหลังเนี่ยแหละ...เข้าท่ากว่าเยอะ”

แม้ว่าจางเย่จะบ่นอุบอิบในใจมากมายเกี่ยวกับนิสัยของหญิงสาว แต่เขาไม่ได้โกรธเคืองอะไรเธอสักนิด เธอเป็นซูเปอร์สตาร์ระดับท็อปที่มีทั้งประสบการณ์และความรู้มากมาย เพียงแค่คำพูดไม่กี่คำก็ถือว่ามีคุณค่าช่วยให้จางเย่พลิกสถานการณ์ได้ นอกจากนั้นแล้ว ที่จริงนิสัยของเธอก็ไม่ถือว่าเป็นปัญหาเลยนะ!

เธอยิ้มตลอดเวลาและทำตัวเป็นมิตรต่อหน้าคนอื่น?

เมื่ออยู่คนเดียว เธอก็เปิดเผยนิสัยที่แท้จริงออกมา ทำตัวเย็นชาตามปกติ?

หรือถ้าจะให้พูดอีกอย่างก็คือ จางหย่วนฉีมีความเป็นมืออาชีพสูงมาก เธอสามารถแยกแยะได้ว่าอะไรคืองาน อะไรคือเรื่องส่วนตัว ตอนที่เธอมีท่าทีเป็นกันเองและสุภาพนั่นเพราะงานที่ต้องทำ มันเป็นงานที่ต้องอาศัยฐานเสียงของแฟนคลับและเหล่าผู้ร่วมงานคนอื่นๆ เมื่อทุกคนชอบเธอ อาชีพการงานของเธอก็จะเป็นไปอย่างมั่นคง แล้วมันเป็นมืออาชีพยังไงน่ะเหรอ? ก็นี่แหละความเป็นมืออาชีพ! ดูตัวเขาเองสิ เขาไม่สามารถแยกเรื่องส่วนตัวกับงานออกจากกันได้ ทั้งงานและชีวิตของเขาเป็นเส้นทางเดียวกัน ตรงๆ ทื่อๆ หัวรั้นดันทุรัง หรือถ้าเรียกให้ดีๆ หน่อยก็คือลักษณะนิสัยนั่นเอง จางเย่ไม่ใช่คนประเภทที่จะสามารถปรับเปลี่ยนบทบาทหรือมุมมองได้อย่างนั้น!

จางหย่วนฉีไม่ได้มองมาที่ชายหนุ่ม “ไม่จำเป็นต้องขอบคุณ ฉันก็แค่พูดไปอย่างนั้นเอง” 

จางเย่ตอบกลับอย่างจริงจัง “ยังไงผมก็ต้องขอบคุณอยู่ดีนั่นแหละ คุณช่วยทำให้ผมมีแรงฮึดสู้ได้ ผมตั้งใจว่าจะค่อยๆ ไต่ขึ้นไปอย่างช้าๆ ไปสู่ตำแหน่งที่คุณอยู่ ต่อให้คนอื่นจะก่นด่าหรือว่าเกลียดผม มันไม่ใช่เรื่องสำคัญเลย ผมจะทำให้คนอื่นเคยชินกับผมเองนี่แหละ”

จางหย่วนฉีอดไม่ได้ต้องหันไปมองชายหนุ่ม “นายอยากจะเข้าวงการบันเทิงงั้นเหรอ?”

“ใช่แล้ว” จางเย่กระแอมเล็กน้อย “มันเป็นความฝันของผมเลยล่ะ”

จางหย่วนฉีหัวเราะเสียงเย็น “วงการบันเทิงที่ฉันอยู่เนี่ยนะมันดียังไงกัน? ถ้านายเริ่มมีชื่อเสียงจนทุกคนรู้จักเมื่อไร ไม่ว่านายจะไปที่ไหนทุกคนก็จะคอยมองนาย นายจะรู้สึกเหมือนถูกจับตามองตลอดเวลาจนไม่มีความเป็นส่วนตัวเลย วันนี้เรียกได้ว่าเป็นวันที่ฉันได้พักผ่อนนานที่สุดแล้ว แต่มันก็ไม่ใช่วันพักผ่อนของฉันจริงๆ หรอกนะ มันเป็นวันที่ฉันตัดขาดการติดต่อทุกอย่างจากโลกภายนอกต่างหาก ณ จุดที่ฉันอยู่ตรงนี้ มันไม่มีเวลาพักผ่อนเหลืออยู่อีกเลย ถ้าคิดอยากจะพักงั้นเหรอ? ก็ต้องทำแบบฉันที่ไม่รับโทรศัพท์ใดๆ ทั้งสิ้นแม้กระทั่งจากผู้จัดการส่วนตัว ไม่อย่างนั้นจะมีงานยุ่งๆ เข้ามาจนหนีไม่ได้เชียวล่ะ การได้พักผ่อนแบบนี้เรียกว่าความฝันไปเลย นายรู้มั้ยว่าฉันไม่ได้พักมานานขนาดนี้เท่าไร ไม่ได้ออกไปดื่มเอย ชมจันทร์บ้างเอย อย่างน้อยก็หนึ่งปีเชียวนะ!”

จางเย่ตอบกลับอย่างแปลกใจ “เป็นไปได้เหรอ? ไม่มีเวลาพักผ่อนเลยเนี่ยนะ?”

จางหย่วนฉีตอบด้วยน้ำเสียงอึมครึม “นายน่ะควรจะรู้ตัวด้วยว่าโชคดีสุดๆ แล้ว มีไม่กี่คนหรอกนะที่ได้เห็นด้านนี้ของฉัน กระทั่งเพื่อน ผู้จัดการ หรือแม้แต่ผู้ช่วยของฉัน…ทุกคนเห็นแต่ด้านดีเท่านั้นแหละ พวกเขาต่างคิดว่าฉันน่ะเป็นคนกันเอง พูดคุยด้วยง่าย...นิสัยกันเองอะไรกันล่ะ นิสัยฉันก็ไม่ดีแบบนี้มาตั้งแต่เด็กแล้ว แต่ฉันไม่เคยแสดงออกให้คนอื่นเห็นเลยก็เท่านั้น เป็นเพราะว่าฉันเข้าวงการตั้งแต่ตอนเด็ก ต่อมาก็เริ่มเป็นศิลปินเต็มตัวตอนช่วงวัยรุ่น ฉันไม่สามารถทำให้แฟนๆ ผิดหวังได้เลยต้องทำตัวแบบนี้ยังไงล่ะ ความกดดันนี้ไม่ใช่อะไรที่นายจะเข้าใจได้ง่ายๆ ในตอนนี้หรอกนะ แต่ต่อไปในอนาคตนายก็จะรู้เอง ตอนนี้มีอยู่แค่สองที่เท่านั้นที่ฉันจะเป็นตัวเองได้ หนึ่งก็คือบ้านของพ่อแม่ อีกที่...ก็คือบ้านของนายเนี่ยแหละ”

จางเย่รู้สึกราวกับถูกยอจนตัวลอย “ไม่ต้องห่วง ผมจะเก็บมันเป็นความลับอย่างดีแน่!”

“เฮ้อ ทำไมฉันถึงมาเล่าอะไรแบบนี้ให้นายฟังด้วยเนี่ย? สงสัยยังเมาค้างอยู่หน่อยแน่ๆ ก็เลยพูดมากขนาดนี้” จางหย่วนฉีนวดขมับดูเหมือนจะยังมึนๆ อยู่เล็กน้อย “อ้อใช่ มีอีกหนึ่งคำแนะนำที่ฉันอยากจะบอก รูปร่างหน้าตาแล้วก็ความสูงของนายน่ะ ไม่เหมาะกับวงการบันเทิงหรอกนะ นายน่ะไม่ดังแน่นอน”

จางเย่ตอบกลับ “คุณนี่แม่*โคตรเถรตรงเลย!”

“ก็มันเป็นความจริง” จางหย่วนฉีพูดต่อ “วงการบันเทิงมันไม่เหมาะกับนายจริงๆ นะ”

จางเย่ส่ายหัวแล้วกล่าว “ผมรู้ดีว่าผมไม่เหมาะ แต่ผมอยากจะลองดู คืนที่มืดมิดทำให้ดวงตาของฉันมืดมัว แต่ฉันก็ใช้มันมองหาแสงสว่าง”

“นี่กลอนอะไร?”

“มันเรียกว่า ‘ชั่วอายุคน’ ผมแต่งขึ้นมาเองน่ะ”

“ไหนท่องกลอนอื่นๆ ของนายให้ฉันฟังหน่อยสิ”

“ได้เลย งั้นเริ่มจาก ‘นกบนฟ้ากับปลาในน้ำ’ ก็แล้วกัน ระยะทางที่ไกลที่สุดในโลกไม่ใช่...” 

…

ไม่รู้ว่าตอนไหนเช่นกันแต่จางเย่ได้คล้อยหลับไปอย่างไม่รู้ตัว เมื่อเขาเปิดตาอีกครั้งก็พบว่าเป็นยามเช้าเสียแล้ว เตียงของชายหนุ่มว่างเปล่า ไม่มีวี่แววของจางหย่วนฉีอยู่อีกต่อไป

นางฟ้าซูเปอร์สตาร์ไปไหนแล้ว?

คุณไทเฮาไปไหนแล้วนะ?

จางเย่ตะโกนเรียกอยู่สองครั้ง “อาจารย์จาง? อาจารย์ คุณอยู่ไหนกัน?”

เธอไม่ได้อยู่ในห้องน้ำเช่นกัน แต่มีโน้ตถูกเขียนทิ้งไว้บนโต๊ะ มันถูกเขียนอย่างปราณีตแสดงถึงลายมือของผู้หญิงอย่างชัดเจน ข้อความถูกเขียนไว้ว่า : ฉันบันทึกเบอร์มือถือของนายไว้แล้ว รวมไปถึงเบอร์ที่สำนักงานของนายด้วย ฉันลืมเรื่องเมื่อวานไปเรียบร้อยแล้วนะ นายเองก็ด้วยล่ะ

เบอร์มือถือ?

เบอร์ที่ทำงานเขา?

ทำไมมันถึงรู้สึกเหมือนกับคำขู่กันล่ะเนี่ย!

จางเย่หยิบโทรศัพท์ตัวเองขึ้นมาดู อย่างที่คาดไว้ มีสายที่โทรออกเมื่อสิบนาทีที่แล้ว เป็นเบอร์ที่เขาไม่คุ้นเสียด้วย คงเป็นเบอร์ของจางหย่วนฉีแน่ๆ เธอคงใช้โทรศัพท์ของจางเย่โทรเข้าเครื่องของตัวเอง จางเย่รู้สึกดีใจเป็นอย่างยิ่ง เขาบันทึกเบอร์ของจางหย่วนฉีไว้เช่นกัน นี่เป็นเบอร์ส่วนตัวของนางฟ้าซูเปอร์สตาร์เชียวนะ คนทั่วไปอย่างมากก็ได้แค่ติดต่อกับผู้จัดการส่วนตัวหรือผู้ช่วยของจางหย่วนฉีเท่านั้น จะมีใครกันล่ะที่ได้รับโอกาสถึงขนาดมีเบอร์ส่วนตัวของนางฟ้าซูเปอร์สตาร์แบบนี้?

เอ๋?

สิบนาทีที่แล้วงั้นเหรอ?

งั้นก็แปลว่าคุณไทเฮาก็ยังไม่เสด็จไปไหนไกลงั้นสิ?

จางเย่เปิดม่านแล้วมองลงไปด้านล่าง มันไม่ใช่เรื่องบังเอิญที่เขาเห็นจางหย่วนฉีกำลังออกไปพอดี ชายหนุ่มเปิดหน้าต่างออกและยังทันได้ยินเสียงส้นสูงของเธอกระทบพื้นขณะเดินลงบันไดไปข้างล่าง

“อ๊า!”

“นั่นมัน...”

“ฉันว่า นั่นจางหย่วนฉีใช่ไหม!”

“ใช่เธอจริงๆ เป็นพี่สาวจางหย่วนฉีไม่ผิดแน่!”

“โอ้พระเจ้า! นี่ฉันเพิ่งเห็นใครไปเนี่ย? ตาฝาดรึเปล่านะ?”

“จางหย่วนฉีอยู่ที่นี่! นางฟ้าซูเปอร์สตาร์อยู่ที่นี่แล้ว! ทุกคนออกมาดูเร็วเข้า!”

ผู้คนต่างคุ้นเคยกับจางหย่วนฉีดี เธอเคยปรากฏตัวทั้งในทีวีโชว์ ในภาพยนตร์ แถมยังร้องเพลงอีกด้วย ผลงานคลาสสิกของเธอมีออกมานับไม่ถ้วน หญิงสาวยังเป็นหนึ่งในผู้ติดอันดับซูเปอร์สตาร์ระดับเอส ตัวตนของเธอเองยิ่งเป็นที่นิยมกว่าผลงานของเธอเหนือขึ้นไปอีกขั้น ดังนั้น เมื่อผู้คนเห็นกระทั่งเงาของเธอก็สามารถจดจำได้ในทันที!

ในย่านเล็กๆ มีคนกำลังออกไปทำงานมากมาย แม้จะเป็นวันไหว้พระจันทร์ แต่หลายคนก็ยังต้องทำงานอยู่เช่นเคย นักเรียนบางคนก็ต้องออกไปเข้าชมรมฝึกซ้อมในตอนเช้าเช่นกัน เมื่อพวกเขาเหล่านั้นได้ยินเสียงอึกทึกจึงอดไม่ได้ที่จะมามุงดู!

นักเรียนสาวคนหนึ่งกล่าวอย่างตื่นเต้น “หนูขอลายเซ็นได้มั้ยคะ?”

จางหย่วนฉียิ้มให้แล้วถาม “ได้แน่นอน เธอชื่ออะไรจ๊ะ?”

เด็กนักเรียนสาวตื่นเต้นจนลิ้นแทบจะพันกัน “หนูเหรอ? หนูชื่อหวังหยิง!”

“โอเคจ้ะ ขอให้หวังหยิงเรียนได้ดีแล้วก็มีสุขภาพแข็งแรงนะ” จางหย่วนฉีเขียนไปกล่าวอวยพรไป

เด็กนักเรียนสาวไม่ได้คาดหวังมาก่อนว่าเธอจะได้ลายเซ็นมา ยิ่งกว่านั้นนางฟ้าซูเปอร์สตาร์ยังกล่าวอวยพรเธออีกด้วย เด็กสาวตื่นเต้นจนกรีดร้องออกมาอย่างควบคุมตัวเองไม่ได้!

“ฉันก็อยากได้เหมือนกัน ฉันขอด้วยนะ!”

“ผมขอถ่ายรูปด้วยได้รึเปล่า?”

“พี่สาวหย่วนฉี ฉันรักคุณมากเลย! ทุกคนในครอบครัวฉันเป็นแฟนตัวยงของคุณเลยนะ!”

จางหย่วนฉีคลี่ยิ้มอ่อนโยน “ขอบคุณสำหรับแรงสนับสนุนทั้งจากเธอและครอบครัวของเธอนะ โอเคเข้ามาทีละคนเลย ทุกคนไม่ต้องรีบแย่งกันนะ ฮะๆ ”

“เรากำลังทำให้คุณสายหรือเปล่า?” ชายวัยกลางคนที่อยากถ่ายรูปด้วยถาม

จางหย่วนฉียิ้มตอบ “พวกคุณไม่ได้ทำให้ฉันสายเลย หรือต่อให้ฉันต้องยืดเวลาออกไปบ้างก็ไม่เป็นไร การตอบแทนเหล่าแฟนๆ ถือเป็นสิ่งสำคัญที่สุดสำหรับฉัน เป็นลำดับแรกของทุกอย่างเชียวนะ”

“ขอบคุณ! ขอบคุณมาก!” ชายวัยกลางคนผู้นั้นแทบจะละลายเพราะรอยยิ้มของนางฟ้าซูเปอร์สตาร์คนนี้

20 นาทีผ่านไปจางหย่วนฉีถึงค่อยผละตัวออกมาได้

“เยี่ยมไปเลย!”

“ฉันได้ถ่ายรูปมาด้วยนะ!”

“ที่คนบอกไว้ว่าอาจารย์จางเป็นคนกันเอง จริงๆ ด้วยอ่ะ!”

“ถูกต้องๆ ในวงการบันเทิงมีใครไม่รู้บ้างล่ะว่าจางหย่วนฉีเป็นคนอัธยาศัยดีที่สุด! เธอดีต่อทุกคน! แล้วยังดีต่อเหล่าเพื่อนดาราคนอื่นๆ ด้วย! เพราะอย่างนี้ทุกคนไม่ว่าช่วงอายุไหนก็ตามถึงได้เรียกเธอว่า ‘พี่สาวจาง’ ยังไงล่ะ เธอไม่เคยแสดงท่าทีไม่ดีไม่ว่าจะกับใครทั้งนั้นเลยนะ! เธอช่างอ่อนโยนแล้วก็ใจดีที่สุด! อ๊า…! สวยเกินไปแล้ว! พี่สาวจางงดงามเกินไปแล้ว! ตัวจริงดูดีกว่าในทีวีไปอีกตั้งหลายขุมแน่ะ!”

เมื่อเห็นองค์ไทเฮาปฏิบัติต่อเหล่าแฟนคลับของเธออย่างเป็นมิตร แถมได้ฟังคำชมเชยของแฟนๆ พวกนั้นที่มีต่อหญิงสาว จางเย่ก็รู้สึกพูดไม่ออกบอกไม่ถูก

เธอเปลี่ยนไปเป็นคนละคนในอีกสถานการณ์หนึ่งได้เลย?

นี่มันต้องสุดยอดความสามารถจริงๆ นะ! 

แต่ถ้าไม่เป็นเช่นนั้น จางหย่วนฉีจะได้รางวัลนักแสดงยอดเยี่ยมมาตั้งหลายครั้งได้อย่างไรกัน! คงไม่มีใครเทียบเทียมเธอได้เชียวเรื่องแบบนี้!

-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./55.md)