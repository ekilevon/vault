##บทที่ 18 : ดาวเด่นอันดับหนึ่งไม่ยอมรับในตัวจางเย่!
อาทิตย์ต่อมา

จางเย่มาถึงที่ทำงานแต่เช้าตรู่เพราะว่าวันจันทร์มีประชุมในช่วงเช้า

ในห้องประชุมเล็กของช่องวรรณกรรมแทบจะไม่สามารถจุพนักงานทุกคนไว้ได้ ผู้อำนวยการจ้าวกั๋วโจวบอกอย่างหน้าบาน “ฉันมีข่าวดีมาบอกทุกคน เรตติ้งผู้ฟังของช่องวรรณกรรมเราแซงช่องดนตรีมาติดต่อกันสองวันแล้ว ในที่สุดเราก็กลับมาติดอยู่บนท็อปสามของสถานี ทั้งหมดนี่เป็นเพราะทุกคนร่วมแรงร่วมใจกัน ฉันขอให้พวกเราปรบมือแสดงความชื่นชมตัวเองด้วย”

แปะๆๆ!

ทุกคนต่างปรบมือและโห่ร้องอย่างดีใจ!

เพราะช่องข่าวสารและช่องจราจรนั้นเป็นกรณีพิเศษ ในสถานีวิทยุนครหลวง สองอันดับแรกของทั้งสองช่องนี้ไม่มีทางที่จะแย่งมาได้ เช่นเดียวกับรายการของสถานีโทรทัศน์ ที่รายการวาไรตี้หรือละครซีรีย์ ไม่มีวันแข่งขันกับรายการข่าวของสถานีโทรทัศน์ส่วนกลางได้? นอกจากว่าจะมีรายการอะไรสักอย่างที่พิเศษถึงขั้นฝืนกฎเกณฑ์ของสวรรค์ได้จริงๆ จึงไม่มีประโยชน์ที่จะไปแข่งด้วย ทว่า อันดับที่สามสามารถต่อสู้แย่งชิงกันได้ อันดับสามนี้เป็นสิ่งที่ช่องวรรณกรรมและช่องดนตรีแข่งขันกันเสมอมา ทั้งสองช่องต่อสู้กันมาหลายปี แข่งขันกันอย่างดุเดือด คราวนี้สามารถชิงที่สามคืนมาจากช่องดนตรีได้หลังจากพ่ายแพ้มาตลอดหลายเดือน ทุกคนจึงถอนหายใจด้วยความโล่งอก 

“ต่อไปฉันจะประกาศเรตติ้งผู้ฟังสำหรับวันหยุดสุดสัปดาห์” จ้าวกั๋วโจวหยิบเอกสารขึ้นมา

“ ‘พูดคุยรอบโลก’ ยอดผู้ฟัง 3.19% และ 3.27%”

“ ‘บันเทิงรายวัน’ ยอดผู้ฟัง 2.13% และ 2.22%”

“ ‘เรื่องสยองขวัญยามค่ำคืน’ 1.39% และ 1.42%”

“ ‘มาหัวเราะกันเถอะ’ 0.92% และ 0.93%”

ตัวเลขทั้งสองหมายถึงยอดผู้ฟังของวันเสาร์และอาทิตย์ตามลำดับ

จ้าวกั๋วโจวประกาศตั้งแต่อันดับแรก ‘พูดคุยรอบโลก’ จนกระทั่งถึงอันดับสุดท้าย ‘จากวัยชราสู่วัยเยาว์’ และมองทุกคนก่อนกล่าวสรุป “สำหรับเสียวเหม่ยคงไม่จำเป็นต้องพูดถึง รายการ ‘พูดคุยรอบโลก’ เป็นอันดับหนึ่งของช่องเรามาตลอดและเรตติ้งผู้ฟังก็คงที่สม่ำเสมอ คราวนี้ฉันอยากจะกล่าวชมเชยจางเย่เป็นพิเศษ การที่พวกเราสามารถเอาชนะช่องดนตรีได้ในครั้งนี้ ‘เรื่องสยองขวัญยามค่ำคืน’ เป็นแรงหนุนหลัก การที่รายการสามารถก้าวจากอันดับล่างสุดขึ้นมาเป็นรายการยอดฮิต เป็นผลงานของจางน้อย โดยเฉพาะวันหยุดสุดสัปดาห์ที่ผ่านมา คงเพราะเหล่าผู้ฟังเข้านอนดึกกว่าเดิม เรตติ้งผู้ฟังของ ‘เรื่องสยองขวัญยามค่ำคืน’ จึงกระโดดขึ้นไปอีกขั้น ดีมาก ดีมากๆ จางน้อย พยายามต่อไปนะ!”

จางเย่ตอบอย่างถ่อมตัว “แน่นอนครับ ผ.อ.จ้าว”

เถียนปินกัดฟันกรอดขณะมองไปทางจางเย่ด้วยสีหน้าที่ยากจะคาดเดา

หวังเสียวเหม่ยดาวเด่นอันดับหนึ่งและดีเจคนอื่นๆ รวมไปถึงเหล่าสตาฟต่างมองดูจางเย่ ดีเจหน้าใหม่ดาวรุ่ง ด้วยความคิดที่แตกต่างกันออกไป 

จ้าวกั๋วโจวพยักหน้า “เอาล่ะ ต่อไปก็มาคุยถึงเรื่องงานของอาทิตย์นี้กัน”

จางเย่ไม่ชอบการประชุมอย่างมากเพราะมันทำให้เขารู้สึกง่วงนอนทุกครั้ง เหมือนกับตอนอยู่มหาวิทยาลัยไม่มีผิด โดยปกติชายหนุ่มจะฟังได้เพียงสักพักก่อนจะอดใจไม่ไหวผล็อยหลับไปเสียก่อน แต่วันนี้เขากลับไม่หลับแฮะ เพราะขณะที่ประชุมอยู่ จู่ๆ จ้าวกั๋วโจวก็กระโดดขึ้นเต้นรุมบ้าบนโต๊ะ จางเย่ทั้งรู้สึกสนใจและกังวลไปพร้อมกันว่ามือเท้าแก่ๆ คู่นั้น จะไหวหรือเปล่านะ อายุก็ไม่น้อยแล้วด้วย ทันใดนั้น…จางเย่ก็ถูกปลุกให้ตื่นโดยดีเจที่นั่งข้างๆ เขา อาจารย์เฝิงเจ้าของรายการ ‘จากวัยชราสู่วัยเยาว์’ ที่อายุมากกว่า 50 ปีแล้วนั่นเอง จางเย่มองอาจารย์เฝิงอย่างขอบคุณ ก่อนจะสัปหงกไปอีกรอบ

จ้าวกั๋วโจวยังพูดต่อ โดยหันมาทางหวังเสียวเหม่ย “เสียวเหม่ย คืนนี้สองทุ่ม ‘พูดคุยรอบโลก’ จะออกอากาศสด เป็นเรื่องอารมณ์ความรู้สึกที่นานๆ ครั้งเราจะพูดถึง ต้องพูดคุยแลกเปลี่ยนความเห็นกับผู้ฟังอย่างลึกซึ้ง ทีมของพวกเธอเตรียมตัวพร้อมรึยัง?” ‘พูดคุยรอบโลก’ เป็นรายการที่หัวข้อค่อนข้างเปิดกว้าง สามารถหยิบเรื่องอะไรก็ได้มาพูด รวมไปถึงการปรึกษาปัญหาชีวิตต่างๆ ด้วย

หวังเสียวเหม่ยกล่าวอย่างสบายๆ “หัวหน้าไม่ต้องห่วงค่ะ หลายปีมานี้ถึงแม้ว่าส่วนใหญ่เราจะอัดรายการล่วงหน้ามาตลอด แต่ก็ทำรายการสดมาหลายครั้งเช่นกัน ไม่มีปัญหาแน่ค่ะ”

“ถ้างั้นก็ดีแล้ว” จ้าวกั๋วโจวยิ้ม “มีเธอเป็นดีเจหลัก ฉันก็หายห่วง”

หวังเสียวเหม่ยถาม “แต่ว่าฉันยังขาดแขกรับเชิญค่ะ อาจารย์เจียงที่เป็นที่ปรึกษาเมื่อคราวก่อนมาไม่ได้เพราะอยู่ต่างเมือง ทางเราเพิ่งทราบเรื่องเมื่อเช้านี้ค่ะ ถ้าหาไม่ได้จริงๆ ฉันทำคนเดียวได้ค่ะ”

จ้าวกั๋วโจวคิดอยู่สักพักก่อนจะบอกออกไป “มีแขกรับเชิญจะดีกว่านะ”

ผู้ช่วยผู้อำนวยการคนหนึ่งเสนอขึ้น “ทำไมเราไม่ให้หนึ่งในดีเจของเราสักคนเป็นแขกรับเชิญล่ะ?”

สายตาของจ้าวกั๋วโจวพลันหันไปหาจางเย่ เพียงพริบตา ก็เหมือนเกิดความคิดบางอย่าง “จางน้อย นายไปนะ นายกับเสียวเหม่ยอายุต่างกันไม่มาก ยังหนุ่มยังสาวทั้งคู่ ความคิดความอ่านน่าจะคล้ายๆ กัน ไปด้วยกันได้ดี จะได้ใช้โอกาสนี้โปรโมตรายการภาคดึกของตัวเองไปด้วย คิดว่ายังไงล่ะ?”

จางเย่อึ้งไปเล็กน้อย “ผมจะทำตามที่หัวหน้าสั่งครับ”

จ้าวกั๋วโจวพลันตัดสินใจตามนั้น “เอาล่ะ ตกลงตามนี้แล้วกันนะ”

แน่นอนว่านี่เป็นผลดีต่อจางเย่ ถึงแม้เรตติ้งของรายการเขาจะพุ่งขึ้นอย่างก้าวกระโดดจนทำลายสถิติต่างๆ แต่เมื่อเทียบกับรายการ ‘พูดคุยรอบโลก’ นับว่ายังห่างไกล เรียกว่าอยู่คนละระดับก็ว่าได้ ถ้าสามารถยืมลมบูรพาของผู้อื่นมาหนุนรายการของเขา ต้องเป็นประโยชน์ต่อเขาอย่างแน่นอน อีกอย่างโอกาสที่จะได้ปรากฏตัวออกสื่อแบบนี้ จางเย่ไม่ปล่อยทิ้งแน่ เป้าหมายของชายหนุ่มคือการเป็นคนมีชื่อเสียง มีโอกาสได้โชว์ตัว ได้เพิ่มค่าชื่อเสียงแบบนี้ จางเย่รอแทบตายอยู่แล้วกับโอกาสที่จะเข้ามาแบบนี้!

ทว่า หวังเสียวเหม่ยกลับไม่เต็มใจอย่างเห็นได้ชัด สีหน้าลังเล “หัวหน้าคะ ไม่ลองหาอาจารย์ที่มีประสบการณ์มากกว่านี้ดูก่อนเหรอ?”

จ้าวกั๋วโจวพูด “จางน้อยสามารถดำเนินรายการโดยไม่ใช้สคริปต์ได้ ไม่ว่าจะทั้งรายการสดหรือว่ารายการอัด เธอคิดว่าเขาจะทำไม่ได้เหรอ? ฉันคิดว่าไม่มีปัญหาอะไรหรอกนะ”

การประชุมจบลงแบบนั้น

ผู้คนทยอยเดินออกจากห้องไป

จางเย่ต้องอยู่คุยกับหวังเสียวเหม่ยต่อเรื่องรายการสดเสียก่อน เขาเดินเข้าไปหาและเรียก “อาจารย์หวัง”

หวังเสียวเหม่ยหยุดหันกลับมาถาม “ว่ายังไงจางน้อย?”

จางเย่คิดไว้เแล้วว่าจะต้องทำอะไร เขาจึงบอกหวังเสียวเหม่ยไป “เกี่ยวกับรายการสด พวกเราควรจะ…”

หวังเสียวเหม่ยตัดบทชายหนุ่ม “รายการสดครั้งนี้จะไม่มีสคริปต์ให้ เราจะฟังคำถามที่ผู้ฟังที่โทรเข้ามาและช่วยแก้ปัญหาให้ ระหว่างการออกอากาศนายไม่จำเป็นต้องพูดอะไรมาก ที่จริงนายไม่ควรจะพูดเลยด้วยซ้ำจนกว่าฉันจะอนุญาต ฉันมีจังหวะของฉันอยู่แล้ว นายก็แค่คล้อยตามไปเท่านั้นพอ ไม่ต้องให้ความคิดเห็นหรือว่าคำแนะนำเรื่องปัญหาหัวใจล่ะ ฉันไม่คิดว่านายจะเคยออกเดทมาก่อน เพราะฉะนั้นพวกคำถามเชิงเทคนิคแบบนี้ฉันจะจัดการเอง ถ้าเกิดนายให้คำแนะนำหรือตอบคำถามแบบผิดๆ ไปล่ะก็ มันจะส่งผลต่อเรตติ้งและความเชื่อถือของผู้ฟังรายการฉันได้!”

จางเย่ “...”

หลังจากพูดจบเธอก็เดินจากไป

จางเย่ได้แต่คิดในใจ “นี่ฉันไปหาเรื่องเธอตอนไหนกันนะ? ทำไมเธอต้องทำแบบนั้นด้วยเล่า? ฉันยังไม่ทันจะได้ทำอะไรเลยก็ชิงเล่นงานฉันก่อนขนาดนี้เชียว เธอน่าจะเชื่อใจเพื่อร่วมงานตัวเองหน่อยนะ นี่มันทัศนคติแบบไหนกัน? ถึงยังไงฉันก็เป็นถึงดีเจของรายการที่ได้อันดับสามเชียวนะ ให้เกียรติกันสักนิดก็ยังดี ไม่ยอมให้ฉันให้คำแนะนำเพราะคิดว่าฉันไม่เคยไปเดทมาก่อน? ตลกแล้ว ไม่อยากจะบอกว่าสมัยตอนยังอยู่โรงเรียนมีสาวๆ มากมายวิ่งไล่ตามฉันแน่ะ แต่ฉันเลือกที่จะไม่สนใจพวกเธอเหล่านั้นต่างหาก ความจริงแล้วประสบการณ์ของพี่ชายคนนี้น่ะ...แค่กๆ อืม ช่างมันเถอะ เลิกโม้ดีกว่า”

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./20.md)