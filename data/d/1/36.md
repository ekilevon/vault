##บทที่ 35 : จัดรายการใหม่!
พักเที่ยง

ข่าวได้แพร่สะพัดไปทั่วช่องวรรณกรรม

“เหล่าหวางรู้รึยัง? จางเย่น่ะหมดอนาคตแล้ว”

“หา? เป็นไปได้ไง? รายการเขาเรตติ้งสูงมากไม่ใช่เหรอ?”

“สูงแค่ไหนก็ไร้ความหมาย เขาไม่ใช่เสาหลักของบริษัท ต่อให้ไม่มีเขาก็ไม่เป็นไรนี่?”

“เป็นเพราะเรื่องด่าบนเว็บเหรอ? ไม่จริงน่า! หัวหน้าลงโทษไปแล้วไม่ใช่หรือไงกัน?”

“เพราะเรื่องตีพิมพ์นิยาย ‘คนขุดสุสาน’ ต่างหากล่ะ ทางสถานีต้องการซื้อลิขสิทธิ์ แต่จางเย่ไม่พอใจเลยไม่ขาย ผู้บริหารเสียหน้ามาก ถ้าเป็นผู้บริหารคนอื่นคงไม่แย่เท่าไร แต่นี่เป็นท่านรองเจี่ยเชียวนะ ถ้าปล่อยผ่านไปง่ายๆ ก็แปลกแหละ!”

“ไอ้หยา มีเรื่องแบบนี้ด้วยเหรอ?”

“ใช่สิ งานนี้เขาจบเห่เแน่”

“ไม่แย่ขนาดนั้นมั้ง?”

“ตัดตอนผลกำไรแล้วก็แผนพัฒนาธุรกิจของสถานีจะไม่แย่ได้ยังไง? คอยดูเถอะ ผู้บริหารจ้องจัดการเขาแน่ คงไม่เลี้ยงไว้ดูเล่นอีกต่อไปหรอก”

“เฮ้อ น่าเสียดายนะ เด็กคนนี้พื้นฐานดีมาก เป็นต้นอ่อนที่ดีแท้ๆ”

“คิดอยู่แล้วว่าวันนี้จะต้องมาถึง จางเย่น่ะไม่รู้จักประมาณตน เป็นคนเก่งแต่ก็หัวแข็งเกินไป เมื่อเข้าสู่โลกการงานแล้ว หลักการจะไปสำคัญอะไรแค่ไหนกัน? เขาน่าจะรู้จักว่าตรงไหนควรประนีประนอมหรือยอมความไป ไม่งั้นไม่ช้าก็เร็วต้องโดนดีแน่ ‘บทเพลงแห่งนกนางแอ่นผู้กล้าหาญ’ นั่นดีมากก็จริง แต่มันก็เป็นแค่บทกวีเท่านั้น งานก็คืองาน เมื่อต้องยอมก็คือต้องยอม ไม่งั้น ถ้าเอาแต่ทำตามโคลงที่ว่า ‘ให้พายุมันโหมกระหน่ำเข้ามาอีก!’ ก็ไม่ต้องทำงานที่นี่อีกต่อไปแล้ว ต่อไปเขาคงได้ล่วงเกินคนอีกมากแน่”

สถานีวิทยุนั้นใหญ่แต่วงสังคมกลับเล็กนิดเดียว ปากต่อปากเพียงเล็กน้อยทุกคนก็รู้กันไปทั่ว

เมื่อจางเย่กลับมาก็แปลกใจที่เจอเถียนปิน มือของเขาพันผ้าพันแผลอยู่ ดูเหมือนจะบาดเจ็บพอควร

พอเห็นจางเย่ เถียนปินก็ขบฟันแน่นเหมือนอยากจะกัดเขา แต่ครู่ต่อมากลับฉีกยิ้มเหมือนกำลังดูเรื่องขำขัน เมื่อวันก่อนเขาดื่มไปสองสามแก้วจนสติเลอะเลือน เลยเหน็บจางเย่บนเวยป๋อแถมยังสนับสนุนให้แฟนคลับเข้าไปด่าต่อ ใครจะไปรู้ว่าสุดท้ายทั้งเขาและบรรดาแฟนคลับกลับโดนจางเย่ด่าสวนเข้าให้จนหมดทางสู้ ด้วยความโมโห เถียนปินเลยทุ่มที่เขี่ยบุหรี่ข้างมือจนแตกแล้วเผลอบาดตัวเองเข้า แถมเขายังต้องไปโรงพยาบาลเพื่อเย็บแผลอีกต่างหาก เถียนปินโกรธแค้นจางเย่เสียจนอยากจะฆ่าให้ตายไปซะ! แต่ใครจะไปรู้ล่ะว่าพอมาถึงแผนกช่วงพักเที่ยง ก็มีเรื่องประหลาดใจรออยู่ จางเย่ล่วงเกินผู้บริหารสถานี นี่แหละที่เรียกว่ากรรมตามทัน อย่างน้อยนี่ก็เป็นความคิดของเถียนปิน ความโกรธก่อนหน้านี้เลยจางหายไป

“อาจารย์จาง!” เสี่ยวฟางรีบร้อนมาหา “เขาพูดกันว่าอาจารย์….”

จางเย่โบกมือไล่ “ไปทำงานของเธอต่อเถอะ ฉันอัดรายการเสร็จหมดแล้ว ไปจัดการต่อได้เลย”

อาจารย์เฝิงที่ค่อนข้างเป็นมิตรกับเขาก็เข้ามาหา ดึงเขาไปมุมห้องแล้วกระซิบถามว่า “เธอล่วงเกินผู้บริหารสถานีไปจริงหรือเปล่า?”

จางเย่ยิ้มเจื่อน “คิดว่าใช่นะ”

อาจารย์เฝิงถามอย่างเป็นห่วง “เธอเป็นคนเก่ง ถ้าสถานีอยากได้ลิขสิทธิ์งาน เธอก็ขายๆ ให้ไปเถอะ ถึงจะได้เงินน้อยหน่อยก็ยังดี ไม่ใช่ว่าอนาคตของเธออยู่ที่การเป็นดีเจที่นี่หรอกเหรอ ถ้าไม่ขาย เตรียมจะลาออกหรือยังไง?”

จางเย่ตอบอย่างไม่กังวล “ทำไมผมต้องลาออกล่ะครับ? ลิขสิทธิ์เป็นของผม ถ้าทางสถานีจะเอาเปรียบกัน ผมก็ไม่ขาย ผมไม่ได้ทำผิดนี่”

อาจารย์เฝิงจนคำพูด “เธอไม่อยากอยู่ต่อหรือไง? เป็นอย่างนี้แล้วคิดว่าจะอยู่ต่อไปได้เหรอ?”

“ทำไมถึงจะไม่ได้?” จางเย่โต้กลับ “ไม่ใช่แค่อยู่ต่อ ผมยิ่งอยากทำให้ดีขึ้นอีกด้วย” นี่เป็นนิสัยของเขา ไม่มีทางเป็นอื่น

อาจารย์เฝิงทำเพียงส่ายหัว ไม่ได้พูดอะไรต่อ

เรื่องการเป็นดีเจวิทยุ จางเย่ได้คิดทบทวนไตร่ตรองหลายรอบตั้งแต่ก่อนจะสมัครงานแล้ว เขาไม่ยอมลาออกแน่ เพราะยังไปไม่ถึงผลลัพธ์และประสบการณ์ที่ต้องการ รายการภาคดึกที่ดังระเบิดจนเป็นที่รู้จักน่ะเหรอ? ยังไม่พอหรอก แม้จะมีแฟนภาคดึกมากขนาดไหน ฐานผู้ฟังก็แคบเกินไปอยู่ดี ส่วนพวกโคลงกลอนเหล่านั้น อย่างดีก็ทำให้เขาเป็นที่รู้จักมากขึ้น แต่ยังไม่พอจะใช้เก็บเกี่ยวชื่อเสียงและประสบการณ์ได้อย่างต่อเนื่อง ความตั้งใจของจางเย่ยังคงเป็นการสร้างชื่อผ่านทางสถานีวิทยุ อย่างน้อยที่สุดเขาจะต้องชนะรางวัลผู้ประกาศ นี่ถึงจะเป็นรากฐานมั่นคงที่เขาต้องการเพื่อสร้างชื่อต่อไปในอนาคต ความทะเยอทะยานของจางเย่นั้นกว้างไกลสุดสายตา เขาไม่ได้คิดจะจมปลักอยู่กับสถานีวิทยุนานนัก ทว่าลึกๆ ลงไปแล้ว เขาก็รู้ดีว่าจะประสบความสำเร็จไม่ได้ถ้าไม่มีมัน ณ จุดนี้ เขาอยากจะทำงานกับสถานีโทรทัศน์มากกว่า แต่เงื่อนไขก็คือทางนั้นต้องเป็นฝ่ายต้องการตัวเขา เพราะต่อให้เป็นตัวเขาเองก็ยังไม่อาจเป็นพิธีกรรายการทีวีได้ 

การแข่งขันของสถานีโทรทัศน์สูงกว่าสถานีวิทยุอย่างน้อยเป็นสิบเท่า แถมมีคนเข้าแถวรอร่วมงานอยู่ด้วยมากมาย แล้วพวกเขาจะต้องการจางเย่ทำไม? ส่วนสูง? หรือว่ารูปลักษณ์? เชี่*เอ๊ย!!! ต่อให้เขาทำงานเบื้องหลังไปทั้งชีวิตก็ไม่มีวันได้เป็น ถ้าหากเขามีความสามารถล่ะ? ต่อให้ใช้ความรู้ทั้งหมดจากโลกเก่าก็คงได้ผลแค่เล็กน้อย การจะเป็นพิธีกรทีวีไม่ใช่แค่อาศัยความรู้ด้านศิลปะวัฒนธรรม แต่ต้องมีองค์ประกอบของคุณสมบัติและฝีมือด้านอื่นด้วย นี่คือเหตุผลที่จางเย่รู้สึกว่าพื้นฐานจากสถานีวิทยุเป็นสิ่งที่จำเป็น เขาต้องการขัดเกลาทักษะเหล่านี้ที่นี่ก่อนที่จะปีนสูงขึ้นไปกว่านี้

ทันใดนั้น จ้าวกั๋วโจวก็เข้ามาในออฟฟิศ

“ผู้อำนวยการจ้าว”

“หัวหน้า”

หลายคนรีบส่งเสียงทักทาย เถียนปินก็ร่วมด้วยเช่นกัน

จ้าวกั๋วโจวมองดูเถียนปิน “บาดแผลเป็นไงบ้าง?”

เถียนปินรีบบอก “ไม่มีปัญหาครับ แค่แผลฉีก เย็บไม่กี่เข็มเท่านั้น”

ขณะที่ฟังจ้าวกั๋วโจวก็เหลือบตามองไปทางจางเย่ที่ยังนั่งอยู่กับเก้าอี้ประจำที่ และปรบมือเรียกความสนใจของทุกคน “ทุกคน วางงานลงก่อน ฉันมีเรื่องทางวินัยจะประกาศสองเรื่อง” มองไปทางเถียนปินก่อนจะกล่าวต่อ “เถียนน้อย แม้ว่านายจะบาดเจ็บ แต่ก็ต้องโดนตักเตือนทางวาจาตามระเบียบ ฉันได้รับรายงานสำนึกผิดของนายแล้ว ดูเหมือนว่าทัศนคติของนายจะดีขึ้น เห็นแก่ความขยันและผลงานที่ผ่านมาในอดีต จึงตัดโบนัสหนึ่งเดือน ห้ามผิดซ้ำ!

เถียนปินสัญญา “มันจะไม่เกิดขึ้นอีกครับ”

“อีกคนก็จางเย่” ถึงแม้ว่าจางเย่จะโดนโทษไปแล้วก็ตาม แต่จ้าวกั๋วโจวเปลี่ยนท่าทีกลับคำที่เคยพูดไว้ “จางน้อย ความประพฤติของนายแย่มาก นายใช้คำหยาบคายและไม่เพียงแค่ก่นด่าเพื่อนร่วมงาน นายยังด่าผู้ฟังซึ่งเป็นผู้สนับสนุนของเรา สร้างผลกระทบที่ลบล้างไม่ได้ต่อสถานี ผู้บริหารถือว่าเป็นเรื่องใหญ่มากและตัดสินใจถอดนายออกจากตำแหน่งดีเจหลักของรายการ ‘เรื่องสยองขวัญยามค่ำคืน’ นายจะเป็นดีเจสำรองไปแทน ส่วนเถียนปินจะเป็นคนรับตำแหน่งนี้ไป ทั้งนี้ ฉันขอเตือนทุกคนให้จำไว้ว่าทุกคำพูดและการกระทำของพวกคุณเป็นตัวแทนภาพลักษณ์ของสถานี!”

หลายคนคาดการณ์ไว้อยู่แล้ว!

ถึงกระนั้นก็มีหลายคนที่ไม่อยากเชื่อว่าจางเย่จะโดนลงโทษรุนแรงขนาดนี้!

เถียนปินเป็นคนที่ดีใจที่สุดในกลุ่ม เขาตอบรับทันทีว่า “ขอบคุณครับหัวหน้า ผมสัญญาว่าจะไม่ทำให้ทางสถานีผิดหวังที่เชื่อใจผม!”

จางเย่ก็ไม่คาดคิดว่าทางสถานีจะเข้มงวดขนาดนี้ “หัวหน้าครับ ถ้าอย่างนั้น ‘คนขุดสุสาน’ จะโดนระงับไหม?”

จ้าวกั๋วโจวพูดอย่างหน้าตาเฉย “ทำไมต้องระงับ? นายอัดเสียงเสร็จหมดแล้วไม่ใช่เหรอ? พอ ‘คนขุดสุสาน’ ออกอากาศจบ เรื่องต่อไปก็ให้เถียนปินอ่านแทน!”

อัดเสียงเสร็จแล้ว?

นี่มันเชือดลาทิ้งหลังโม่แป้งเสร็จชัดๆ! 

จางเย่ถึงกับเดือด พี่เอ็งคนนี้ทำโอทีจนถึงตี 2 ตี 3 ทุกวันติดต่อกันแทบไม่เคยหยุด แต่สุดท้ายกลับได้รับผลตอบแทนแบบนี้เหรอ? ทั้งไม่จ่ายค่าลิขสิทธิ์ที่เขาควรจะได้ ปลดเขาออกจากตำแหน่ง แต่ก็ยังจะใช้ผลงานของเขาเรียกเรตติ้งให้สถานี? นี่ขอโทษแล้วยังจะโดนฆ่าอยู่อีกเหรอไง! แต่ก็นั่นแหละ จะให้เขาพูดอะไรได้ล่ะ? เขาไม่มีทั้งคนหนุนหลังหรืออำนาจ ไม่อาจพูดอะไรได้เลย! ได้แต่โทษตัวเองที่สบถด่าบนเวยป๋อ ทำให้คนอื่นฉวยโอกาสเอากับเขาได้ จางเย่เป็นคนความจำดี ต่อไปในอนาคต ถ้าเจอเหตุการณ์แบบนี้บนเน็ตอีก แน่นอนว่าเขาจะ…จะยังตั้งหน้าตั้งตาแช่งด่าอยู่ต่อไป!

นี่แหละจางเย่!

ไม่มีใครหยุดชายหนุ่มในสิ่งที่เขาต้องการทำได้!

“หมดเรื่องประกาศแล้ว ทุกคนแยกย้ายได้” จ้าวกั๋วโจวกำลังจะเดินจากไป

ถึงตอนนี้ ไม่มีใครคาดคิดว่าหวังเสียวเหม่ยจะลุกขึ้นคัดค้าน “หัวหน้าคะ ฉันเห็นเหตุการณ์บนเวยป๋อเช่นกัน แม้ว่าอาจารย์จางจะมีความผิดแต่อาจารย์เถียนเป็นผู้ก่อเหตุ ถ้าบทลงโทษของอาจารย์จางจะรุนแรงขนาดนี้ ฉันคิดว่าควรจะเสมอภาคกัน เราก็ไม่ควรให้อาจารย์เถียนได้จัดรายการเช่นกัน ถูกไหมคะ?”

จางเย่เป็นเด็กใหม่ไร้ประสบการณ์ ผลงานก็แค่ดีเกินเกณฑ์เฉลี่ย แต่หวังเสียวเหม่ยนั้นไม่เหมือนกัน เธอคือเบอร์หนึ่งของช่องวรรณกรรม เป็นเสาหลักของสถานีวิทยุนครหลวง คำพูดของเธอมีน้ำหนักแน่นอน!

เถียนปินหน้าแดงสลับซีด แต่ไม่กล้าเปิดปาก เขาไม่ได้อยู่ในฐานะที่จะพูดอะไรได้

จ้าวกั๋วโจวเพ่งตามองหวังเสียวเหมยอย่างลึกซึ้ง “อาจารย์เสียวเหม่ย ไม่ว่าเถียนปินจะมีปัญหาอะไร เขาก็ไม่ได้แช่งด่าใคร ยังรู้จักใส่ใจต่อผลกระทบ”

หวังเสียวเหม่ยพูดต่อ “ถึงอย่างนั้น ฉันก็ยังคิดว่าบทลงโทษไม่ยุติธรรม หากอาจารย์เถียนได้จัดรายการอีก อาจารย์จางก็ควรจะได้รับโอกาสแก้ตัวเช่นกัน”

อาจารย์เฝิงลังเลก่อนจะเงยหน้าขึ้น “รายการ ‘จากวัยชราสู่วัยเยาว์’ ของฉันก็ใกล้จะปิดตัวแล้ว ได้ยินมาว่าทางสถานีจะเอารายการอื่นมาแทน ถึงอย่างนั้นก็ยังเหลืออยู่อีกประมาณสิบกว่าตอนได้ ฉันได้เริ่มยื่นดำเนินการเรื่องการเกษียณไปตั้งแต่อาทิตย์ที่แล้ว แม้จะอยู่ต่อก็ไม่มีความหมายอะไร ทำไมไม่ให้อาจารย์จางจัดรายการของฉันแทนล่ะ? ฉันเองก็แก่แล้ว ร่างกายก็ไม่ค่อยดี ไม่มีแรงจะออกอากาศต่อไปเท่าไหร่”

จ้าวกั๋วโจวคิ้วกระตุก “เหล่าเฝิง มีเริ่มก็ต้องมีจบ คุณทำรายการนี้มาห้าปีแล้ว จะเลิกเอาในช่วงสุดท้ายเหรอ?”

อาจารย์เฝิงถอนหายใจ “ฉันคิดว่ามันคงดีที่สุดที่จะยื่นไม้ส่งต่อให้กับคนรุ่นใหม่ ตอนนี้ฉันแค่อยากเกษียณจากงานอย่างสงบ”

หลังจากเงียบไปพัก จ้าวกั๋วโจวได้แต่พูดว่า “ก็ได้ ถ้าเป็นแบบนี้ พรุ่งนี้จางเย่จะเป็นคนจัดรายการ ‘จากวัยชราสู่วัยเยาว์’ ” รายการนี้หลืออีกเพียงสิบกว่าวัน คงไม่มีความหมายอะไรนัก

เถียนปินและคนอื่นต่างคิดเช่นเดียวกัน มันไม่มีความหมายอะไร

ทว่าจางเย่ไม่คิดแบบนั้น ขณะนี้ชายหนุ่มรู้สึกอบอุ่นในหัวใจ ความรู้สึกที่บรรยายไม่ได้ลุกวาบจากภายใน เขาไม่เคยคิดว่าจะมีใครช่วยเหลือเขาในยามนี้ หลังจากที่จ้าวกั๋วโจวออกไปแล้ว จางเย่ก็รีบไปที่โต๊ะทำงานของหวังเสียวเหม่ย “อาจารย์หวัง ขอบคุณครับ”

หวังเสียวเหม่ยพูดอย่างไร้อารมณ์ “นายเคยช่วยฉันแก้ปัญหาในรายการครั้งก่อน เพราะงั้นนี่ถือว่าเป็นการตอบแทนก็แล้วกัน”

“ขอบคุณนะ” หลังพูดจบจางเย่ก็ไปพบอาจารย์เฝิง “อาจารย์เฝิง ขอบคุณมากครับ ผมไม่รู้จะพูดอย่างไรจริงๆ”

อาจารย์เฝิงหัวเราะ “เกษียณพรุ่งนี้ก็คือเกษียณ เกษียณอีกสิบสองวันก็คือเกษียณ ไม่แตกต่างอะไรสำหรับฉัน เธอไม่ต้องขอบคุณ ที่จริงฉันไม่ค่อยได้ช่วยอะไรเธอเท่าไหร่เลย ในความเห็นฉัน เธอเป็นต้นกล้าที่ดีที่สุดของสถานี อย่าต่อว่าฉันที่จุกจิกจู้จี้กับเธอเลยนะ ว่ากันตามตรงฉันกลับชอบความฉุนเฉียวของเธอด้วยซ้ำ เธอก็เหมือนฉันสมัยยังหนุ่ม เหอๆ ฉันไม่อยากเห็นเธอโดนแขวนแบบนั้น รายการของฉันจะอยู่ในมือของเธอตั้งแต่พรุ่งนี้เป็นต้นไป มันเปรียบดั่งลูกของฉันเลยทีเดียว เพราะฉะนั้นเธอต้องดูแลมันอย่างดีล่ะ ถึงแม้จะต้องถอดรายการหลังจากนี้อีกสิบสองตอน ก็ต้องตั้งใจทำให้ดีล่ะ รับปากได้ไหม?”

ทันใดนั้น จางเย่สัมผัสได้ถึงน้ำหนักของสิ่งที่ต้องแบกรับมากขึ้น เขาตอบรับอย่างมั่นใจ “ผมรับปากครับ ได้แน่นอน!”

-*-*-*-*-*-*-*-*-*-*-*-


[Go To Next Chapter]( ./37.md)