##บทที่ 24 : ให้อีกหนึ่งกลอน!
จางเย่กำลังนั่งอยู่หน้าคอมพิวเตอร์มองดูคำชมเชยที่ส่งมาถึงเขาผ่านทางสื่อออนไลน์ต่างๆ ราวๆ ช่วงเวลาประมาณสิบโมงเช้าก็เกิดเสียงอึกทึกวุ่นวายขึ้นที่บริเวณหน้าสำนักงานของช่องวรรณกรรม มันดังมากทีเดียว!

“ให้พวกเราเข้าไปเถอะ! เราต้องการพบกับอาจารย์จางเย่!”

“นี่มันที่ทำงานนะ ใครที่ไม่ใช่พนักงานเราให้เข้าไปไม่ได้หรอก!”

“เราจะแค่จะพูดกับเขาไม่กี่คำเท่านั้นเอง พอเสร็จแล้วเราจะรีบไปทันที ไม่สร้างปัญหาอย่างแน่นอนเลย!”

“นั่นก็ไม่ได้ ไปที่โต๊ะลงทะเบียนแล้วลงชื่อนัดหมายก่อน ไม่อย่างนั้นให้เข้าพบไม่ได้เด็ดขาด!”

หลังจากตื๊ออยู่สักพัก ชายหนุ่มและหญิงสาวก็เข้ามาจนได้ เห็นได้ชัดว่าเจ้าหน้าที่รักษาความปลอดภัยไม่ได้ขวางพวกเขาไว้อย่างเต็มที่เท่าไรนัก อาจเป็นเพราะว่าการประชุมเล็กๆ เพิ่งจะจบไป ทำให้พนักงานฝ่ายช่องดนตรีและช่องจราจรเดินผ่านไปมามากมาย พวกเขาต่างอยากรู้อยากเห็นว่าเกิดอะไรขึ้น สุดท้ายแม้แต่จ้าวกั๋วโจวยังต้องออกมาด้วยตัวเองเพื่อแก้ไขสถานการณ์

“เกิดอะไรขึ้นกัน?” จ้าวกั๋วโจวขมวดคิ้ว

“พวกเขายืนกรานจะเข้ามาให้ได้ครับ! เขาไม่ฟังเลยว่าผมจะพูดอะไรยังไง!” เจ้าหน้าที่รักษาความปลอดภัยอธิบาย

“เราแค่ต้องการพบอาจารย์จางเย่เท่านั้น! ให้เราเข้าไปเถอะนะ! แค่ครั้งเดียวก็พอ!” คู่ชายหนุ่มหญิงสาวช่วยกันตะโกน

เมื่อเห็นสถานการณ์เป็นเช่นนี้ จางเย่ก็ไม่มีทางเลือกได้แต่หยุดงานไว้ก่อน แล้วเบียดผ่านฝูงชนไปหาชายหนุ่มหญิงสาวคู่นั้น “ผมนี่แหละจางเย่ พวกคุณเป็นใครงั้นหรือ?”

พวกเขารีบปรี่เข้ามากุมมือของจางเย่ไว้อย่างเหนียวแน่น “อาจารย์จาง! ขอบคุณ! ขอบคุณจริงๆ! คุณคือผู้มีบุญคุณของเสี่ยวลี่! ดังนั้นคุณก็เป็นผู้มีบุญคุณต่อผมเช่นกัน! ผมอยากขอบคุณอาจารย์จริงๆ ขอบคุณมาก!” ชายหนุ่มพูดทั้งที่น้ำตานองหน้า มันไม่ง่ายเลยที่จะเห็นผู้ชายหลั่งน้ำตา ภาพที่เห็นจึงแปลกตายิ่งนัก

จางเย่ยังคงสับสน “ผู้มีบุญคุณอะไรกัน?”

หญิงสาวที่ดูเป็นคนเงียบๆ ด้านข้างชายหนุ่มเริ่มร้องไห้ออกมาหลังจากเห็นแฟนของตนร้องไห้ “อาจารย์จาง ฉันคือเสี่ยวลี่ค่ะ ถ้าไม่ใช่เพราะด้วยกลอนทั้งสองบทของอาจารย์เมื่อวาน ฉันคง...”

ตอนนั้นเองที่ทุกคนเข้าใจเหตุการณ์ได้ทันที!

จางเย่ที่เข้าใจแล้วเช่นกันจึงกล่าว “เธอนั่นเอง นี่ก็แฟนที่เธอพูดถึง? อย่าร้องไห้เลย ทั้งสองคนหยุดร้องได้แล้วล่ะ!”

ชายหนุ่มร้องไห้กล่าวอย่างรู้สึกผิด “ผมเพิ่งรู้เรื่องที่เกิดขึ้นเมื่อวานตอนกลางคืนนี่เอง ถ้าคุณไม่เกลี้ยกล่อมเสี่ยวลี่ เราคงต้องแยกจากกัน ไม่ได้พบกันอีกชั่วชีวิต! ดังนั้นคุณถือว่าเป็นผู้มีบุญคุณต่อครอบครัวของเรา!”

เสี่ยวลี่พลันเปิดกระเป๋าและหยิบม้วนผ้าสีแดงออกมา “สิ่งนี้พ่อแม่ของฉันสั่งทำด่วนเมื่อคืนนี้ เพื่อมอบให้แก่อาจารย์” แฟนหนุ่มของเธอเดินไปดึงมันมากางออก

พรึบ!

ผืนผ้ากางออกมาให้ทุกคนได้เห็น!

“หนึ่งบุญคุณคำ จดจำชั่วชีวิต”!

จากนั้นทั้งสองยืนด้วยท่าทีสำรวมแล้วโค้งคำนับด้วยความเคารพต่อจางเย่!

จางเย่ถึงกับรู้สึกตื้นตันใจ “พวกเธอทั้งสองผ่านอุปสรรคหนักหนาเช่นนี้มาได้ก็ถือว่าดีแล้ว ฉันไม่ได้ทำอะไรมากมายเลย ถ้าพวกเธอแข็งแรงปลอดภัยดีทุกอย่างก็ถือว่าดีแล้วล่ะ ฮะๆ นี่ตกลงไม่ทะเลาะกันแล้วใช่มั้ย? คุยกันเรียบร้อยแล้วรึเปล่า?”

แฟนหนุ่มของเสียวลี่กัดริมฝีปากและตอบออกมา “ผมไตร่ตรองมาดีแล้ว ผมตัดสินใจจะไม่ไปเรียนต่อต่างประเทศ!”

เสี่ยวลี่อุทานขึ้นมา “ไม่ได้นะ! พ่อแม่ของนายเตรียมทุกอย่างไว้ให้นายเรียบร้อยแล้วด้วย!”

“ใครบอกว่าคนเราจะประสบความสำเร็จในชีวิตได้ด้วยการไปเรียนต่อต่างประเทศเพียงอย่างเดียวล่ะ? ฉันจะศึกษาต่อภายในประเทศนี่แหละ ฉันจะอธิบายให้กับพ่อแม่ฟังเอง ไม่ต้องห่วงนะ ต่อให้พวกท่านไม่เห็นด้วย ฉันก็จะเกลี้ยกล่อมให้ได้เลย ฉันจะอยู่ที่นี่กับเธอเสี่ยวลี่ หลังจากฉันเรียนจบแล้วพวกเราจะแต่งงานกันนะ!” ชายหนุ่มกล่าวอย่างหนักแน่น

อย่างไรก็ตาม เสี่ยวลี่ก็เด็ดขาดไม่แพ้กัน “ไม่ได้เด็ดขาด! นายต้องไป! ต่อให้นายไม่อยากนายก็ต้องไปนะ! ฉันคิดมันมาดีแล้วเหมือนกัน ฉันจะรอนายเอง ไม่ว่ามันจะนานแค่ไหนก็ตาม!”

“เสี่ยวลี่!” ดวงตาของแฟนหนุ่มผู้นั้นเริ่มแดงขึ้นมาอีกครั้ง!

เสี่ยวลี่กอดเขาอย่างอ่อนโยน “ตราบใดที่นายสบายดี ไม่ว่าอะไรฉันก็รับได้ทั้งนั้น!”

เห็นภาพเช่นนี้ เหล่าผู้คนที่สำนักงานต่างรู้สึกซาบซึ้งในหัวใจของพวกเขา ราวกับได้รับผลกระทบจากพลังแห่งความรักของทั้งคู่ไปด้วย

“นี่ก็ดีแล้วไม่ใช่หรือ” จางเย่หัวเราะ

จ้าวกั๋วโจวพูดขึ้นมาเช่นกัน “ครั้งหน้าก็อย่าทำอะไรโง่ๆ แบบนี้อีกนะ”

เสี่ยวลี่พูดอย่างอับอาย “ไม่แล้วค่ะ ฉันอยู่ได้ตราบใดที่แฟนของฉันยังสบายดี ฉันจะไม่ทำให้เขาต้องเป็นห่วงฉันแบบนี้อีกต่อไปแล้วล่ะค่ะ”

ทันใดนั้นมีใครบางคนแนะนำขึ้นมา “อาจารย์จางน้อย ไม่ให้กลอนพวกเขาอีกสักบทล่ะ”

“ใช่ๆ” ผู้ช่วยเสี่ยวฟางกล่าวเช่นกัน “ให้อาจารย์จางแต่งกลอนให้พวกเธออีกสักอันหนึ่งสิ”

จ้าวกั๋วโจวก็รู้สึกสนใจขึ้นมาเช่นกัน “เข้าท่าดีนะ ตอนที่พวกเธอแต่งงานกัน ก็อย่าลืมชวนอาจารย์จางน้อยไปเป็นสักขีพยานด้วยล่ะ”

เสี่ยวลี่กล่าวยกยอจางเย่ “ฉันรับไว้ไม่ได้หรอกค่ะ คำพูดของอาจารย์จางมีค่าดั่งทองคำ อาจารย์แต่งกลอนให้ฉันมาแล้วตั้งสองบท ขอเพิ่มอีกหนึ่งคงดูไม่เหมาะสมเท่าไร”

จางเย่เกาจมูกเล็กน้อย ถึงขนาดหัวหน้าออกหน้ามาเองเช่นนี้แล้ว เขาคงต้องคิดเพิ่มมาอีกหนึ่งนั่นแหละ จางเย่จึงกล่าว “ได้สิ ขอฉันคิดสักแป๊บนะ”

หนังสือพิมพ์ปักกิ่งไทมส์กล่าวชมเชยบทกลอนของจางเย่ไว้อย่างสูงค่า เป็นหลักฐานยืนยันในความสามารถทางด้านการประพันธ์ของชายหนุ่ม ตอนนี้เขากำลังจะแต่งเพิ่มอีกกลอนทำให้ผู้คนต่างหูผึ่งทันที พนักงานจากฝ่ายอื่นๆ ที่อยู่ด้านนอกต่างกรูกันเข้ามาเพื่อรอฟัง!

“อย่าขวางสิ”

“หลบไปข้างๆ หน่อย ฉันมองไม่เห็นเลย”

“พี่สาวเฉินเร็วเข้า อีกกลอนหนึ่งกำลังจะมาแล้วนะ”

“กลอนอะไร? ของใครงั้นเหรอ?”

“ของคนจากช่องวรรณกรรมที่ได้ลงในหนังสือพิมพ์จิงหัวยังไงล่ะ ตอนนี้กลอนพวกนั้นโด่งดังไปทั่วเลยนะ”

“คนที่แต่ง ‘นกบนฟ้ากับปลาในน้ำ’ งั้นเหรอ? ว้าว ไม่ได้แล้ว ฉันต้องรีบไปฟังเดี๋ยวนี้เลย”

ผู้คนมากมายต่างเบียดเสียดกันเข้ามาในพื้นที่สำนักงาน สายตาเกือบหนึ่งร้อยคู่จับจ้องไปยังจางเย่!

เสี่ยวลี่และแฟนของเธอเป็นคนที่ตั้งหน้าตั้งตารอคอยมากที่สุด พวกเขาไม่แม้แต่จะกะพริบตา!

จางเย่ไม่ได้คาดไว้ว่าจะมีคนมากมายมารอฟังเขาเช่นนี้ ชายหนุ่มเริ่มรู้สึกเกร็งขึ้นมาทันที เขาได้อับอายขายขี้หน้าแน่ๆ ถ้าเผลอพูดกลอนอะไรแปลกๆ ออกไป อืม ฉันควรจะใช้อันไหนดีนะ? กลอนไหนถึงจะเหมาะสมที่สุดนะ? ทันใดนั้นจางเย่หวนนึกไปถึงคำพูดที่เสี่ยวลี่กล่าวออกมาก่อนหน้านี้ ตราบใดที่นายสบายดี ไม่ว่าอะไรฉันก็รับได้ทั้งนั้น? ใช่แล้ว! ชายหนุ่มพูดออกมาช้าๆ “เสี่ยวลี่ คำพูดก่อนหน้านี้ของเธอดีมากทีเดียว ฉันจะใช้คำของเธอมาแต่งกลอนบทที่จะให้นี่ก็แล้วกันนะ”

ทั้งห้องเงียบสงัด

จางเย่สูดลมหายใจเข้าแล้วท่องมันออกมา

“ทางเดินของเวลาเปรียบดั่งสายน้ำ มันช่างเงียบงัน”

“หากเธอสบายดี เช่นนั้นท้องฟ้านี้ก็สดใสแล้ว”

จ้าวกั๋วโจวกล่าวชมเชยทันที “เป็นกลอนที่เยี่ยม!”

แฟนหนุ่มของเสี่ยวลี่รีบจดมันลงกระดาษราวกับเขากลัวว่าจะลืมมันไป!

เสี่ยวลี่ไม่ได้ทำอะไรทั้งนั้น เธอแค่หลับตาซาบซึ้งในกลอนของจางเย่ จากนั้นก็โค้งคำนับชายหนุ่มอีกรอบ “ขอบคุณมาก! คุณจะเป็นอาจารย์ของฉันตลอดไปเลย!”

“หากเธอสบายดี...เช่นนั้นท้องฟ้านี้ก็สดใสแล้ว?” พนักงานหญิงคนหนึ่งถึงกับน้ำตาซึมขึ้นมาหลังจากได้ยิน ไม่มีใครรู้เหมือนกันว่าเธอไปหวนนึกถึงอะไรบางอย่างที่ชวนคิดถึงหรือเปล่า

หวังเสียวเหม่ยและเสี่ยวฟางพึมพำกับตนเอง สายตาของพวกเธอที่มองดูจางเย่ไม่เหมือนเดิมอีกต่อไป มันเป็นกลอนที่ดูเหมือนจะส่งผลต่อเหล่าหญิงสาวมากกว่า ตัวของกลอนใช้คำที่เรียบง่ายยิ่งนัก แต่กลับเต็มไปด้วยความรู้สึกที่มากมายยิ่งกว่าคำพูดนับพัน มันยากที่จะเชื่อว่ากลอนนี้จะถูกแต่งโดยคนๆ เดียวกันกับที่แต่งกลอน ‘นกบนฟ้ากับปลาในน้ำ’ ยิ่งไปกว่านั้น มันยังเป็นการแต่งขึ้นมาแบบสดๆ อีกด้วย!

นี่มันความสามารถด้านการประพันธ์แบบไหนกันเนี่ย!

กลอนหนึ่งบทของจางเย่ได้สร้างความตื่นตะลึงแก่ทุกคน!

แม้กระทั่งเถียนปินที่อยู่ไม่ไกลออกไปนักก็ไม่ได้กล่าวอะไร บางคนรู้สึกว่าสองกลอนที่จางเย่แต่งให้เสี่ยวลี่ในช่วงการออกอากาศสด ไม่ได้ถูกแต่งขึ้นมาแบบสดๆ จริงๆ แต่ถูกเขียนขึ้นมาก่อนแล้ว พวกเขาไม่เชื่อว่าจางเย่จะเก่งกาจขนาดนั้น แต่ตอนนี้ ด้วยกลอนที่ถูกแต่งขึ้นมาต่อหน้าต่อตาได้ทำลายความคิดของพวกเขาเหล่านั้นไปอย่างสิ้นเชิง!

ความจริงแล้วกลอนนี้มีชื่อเสียงมากในโลกของจางเย่ มันแพร่หลายไปทั่วไปอินเทอร์เน็ต โดยเฉพาะในส่วนของท่อนสุดท้าย ผู้แต่งแต่ดั้งเดิมไม่แน่ชัดนัก บางคนก็บอกว่าหลินฮุยยินแต่ง บางคนก็บอกว่าพ่อของเขาแต่ง บางคนบอกว่าตอนแรกมันมีแค่ท่อนเดียวโผล่ขึ้นมาในอินเทอร์เน็ต ส่วนอีกท่อนหนึ่งถูกเติมเข้าไปในรายการ ‘เหล่าจักรพรรดินีในวัง’ ไม่แตกต่างกับกลอน ‘นกบนฟ้ากับปลาในน้ำ’ ที่มีผู้แต่งไม่แน่ชัด จางเย่คิดว่ามันถูกสืบทอดและเปลี่ยนไปจากคนหนึ่งสู่คนหนึ่ง อย่างไรก็ตาม ไม่มีใครบนโลกนี้ที่รู้เสียหน่อย ดังนั้นกลอนเหล่านี้จึงถือว่าเป็นของเขาคนเดียวนี่แหละ!

คนนั้นบอกว่าเป็นกลอนของเขา?

ส่วนเธอคนนี้ก็บอกว่าเป็นกลอนของพ่อเธอ?

คนนู้นก็บอกว่าเป็นกลอนของป้าสามของเธออีก?

ไฮ้ ไม่เหนื่อยกันบ้างหรือไง? อย่าไปเถียงกันเลย จางเย่ตัดสินใจแล้วว่านี่แหละคือกลอนของฉัน แล้วก็ไม่ต้องขอบคุณฉันหรอกนะ เรียกฉันว่าเหลยเฟิง*ก็พอ!

*-*-*-*-*-*-*-*-*-*-*-*-*-*-*-*-*-*-*
*เหลยเฟิงเป็นทหารในสังกัดกองทัพปลดแอกประชาชนของสาธารณรัฐประชาชนจีน เหลยเฟิงกลายมาเป็นสัญลักษณ์ของผู้เสียสละไม่เห็นแก่ตัว หลังจากที่เขาเสียชีวิตกะทันหันเมื่อปี 2505


[Go To Next Chapter]( ./26.md)