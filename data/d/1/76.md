##บทที่ 75 : ชัยชนะปาฏิหาริย์ของจางเย่!
9 โมงเช้า 

แกรนด์เธียร์เตอร์มีผู้ชมแน่นขนัด ทุกคนมาอยู่ที่นี่เกือบหมด 

ในตอนนี้ แหวนเกมบนนิ้วก้อยของจางขึ้นหน้าจอพร้อมข้อความ — การนับเวลาถอยหลัง สิ้นสุด ขนมปังโชคดีหมดเวลา!

ผ่านไปห้านาทีแล้วเหรอ? 

จบแล้ว? แค่นี้เหรอ?

จางเย่กะพริบตาด้วยความมึนงง เขาเหลียวมองไปรอบตัว ทำไมถึงไม่เกิดอะไรขึ้นเลยล่ะ? สเตตัสค่าโชคของเขาเพิ่มขึ้นรึเปล่า? เพิ่มตรงไหน? มองไม่ออกเลย! นี่เป็นครั้งแรกที่ไอเทมพิเศษจากแหวนเกมของจางเย่ไม่แสดงผล เขารู้สึกรันทดสุดขีด จากที่หวังไว้ในตอนแรกว่า ‘ขนมปังโชคดี’ จะช่วยได้ เพราะมันเป็นอาวุธช่วยชีวิตชิ้นเดียวที่เขามี แต่ใครจะไปรู้ว่ากลับไม่มีอะไรเกิดขึ้นทั้งสิ้น โธ่เอ๊ย อย่างน้อยให้พี่ชายคนนี้เก็บกระเป๋าตังค์ได้ก็ยังดีนะ!

โชคร้าย!

คราวนี้ไม่เหลือโอกาสอีกแล้ว!

จางเย่รู้สึกอับจนไม่รู้ว่าจะหัวเราะหรือร้องไห้ดี เขาดันมาตันเอาในช่วงวิกฤต!

อีกฟากหนึ่ง บรรณาธิการชราของช่องวรรณกรรมซึ่งเป็นผู้ที่อายุมากสุดหลังจากอาจารย์เฝิงเกษียณไปได้กลับเข้ามา เขาหายไปนานมากพอดู

“เพิ่งมาถึงเหรอครับ?” มีคนถามขึ้น

บรรณาธิการชราบอก “มาถึงนานแล้ว แต่ไปหาเพื่อนที่หลังเวทีเพิ่งกลับมาน่ะ”

พี่สาวโจวตื่นเต้นขึ้นมา “คุณรู้จักคนข้างในเหรอคะ? ผลตัดสินออกมาหรือยัง?”

“ออกมาก่อนหน้านี้แล้ว” บรรณาธิการชราตอบ “ที่หลังเวทีเกิดเรื่องขึ้น อย่าบอกคนอื่นล่ะว่าฉันเป็นคนพูด ได้ยินมาว่ามีถ้วยรางวัลตกแตกไปใบหนึ่งน่ะ” 

ป้าซุนตกใจ “งั้นก็อาจจะไม่ทันเวลาหรือเปล่า?”

บรรณาธิการชราบอก “บริษัทที่ผลิตถ้วยรางวัลต้องมีถ้วยสำรองอยู่แล้ว แค่เอาไปสลักชื่อหน่วยงานกับชื่อผู้ชนะคงจะเร็วอยู่ น่าจะทันเวลาพอดีแหละ”

ไม่มีใครเก็บเรื่องนี้มาใส่ใจอีก

พี่สาวโจวถามอีกว่า “งั้นใครเป็นผู้ชนะรางวัลไมค์เงินของสถานีเราคะ?”

บรรณาธิการชราบอกอย่างจนปัญญา “เธอยังหวังให้จางน้อยสร้างปาฏิหาริย์อีกเหรอ? เป็นไปไม่ได้หรอก ผู้เข้าชิงสมทบไม่เคยชนะรางวัล ไม่เคยเกิดขึ้นในอดีตและก็จะไม่เกิดขึ้นในอนาคตด้วย”

พี่สาวโจวกลอกตา “ฉันรู้ค่ะ ฉันแค่จะถามว่าจางเหย่ได้รึเปล่าน่ะ เขาพูดกันว่าทุกปีสถานีของเราต้องได้รางวัลไมค์ทองคำหนึ่งรางวัลแล้วก็ไมค์เงินอีกหนึ่ง แต่ไม่ใช่ว่าเมื่อห้าปีก่อนมีเรื่องผิดพลาดเกิดขึ้นกับรางวัลไมค์ทองคำหรือไง ที่ผู้เข้าชิงจากสถานีของเราทั้งสองคนไม่ได้รางวัลทั้งคู่ แต่ผู้ประกาศจากเป่ยเหอเป็นคนได้ไปแทนหรอกเหรอคะ?” เธอทนเห็นจางเย่ถูกรังแกจนถึงขั้นนี้ไม่ไหวแล้ว ในเมื่อจางเย่ไม่ได้รางวัล คงจะดีที่สุดถ้าจางเหย่จะไม่ได้เช่นกัน นี่ถึงจะทำให้เธอหายแค้น ท่าทางหยิ่งยโสของจางเหย่และเจี่ยเหยียนที่เห็นเมื่อครู่มันน่ารำคาญ!

เพื่อนร่วมงานคนอื่นต่างหันมามอง

บรรณาธิการชราส่งยิ้มเหยเก “จะเกิดอุบัติเหตุบ่อยๆ ได้ยังไงกัน ฉันได้ยินมาจากเพื่อนที่เห็นใบประกาศเมื่อวานนี้แล้ว ผู้ชนะรางวัลไมค์เงินของสถานีเราคือจางเหย่”

“ตัดสินแล้วเหรอคะ?” พี่สาวโจวยังดึงดัน

“ตัดสินตั้งแต่เมื่อวานบ่ายแล้ว” บรรณาธิการชรากล่าว “เป็นเขานั่นแหละ เพื่อนฉันเห็นมากับตา ถ้วยรางวัลก็เป็นชื่อจางเหย่ ยังจะมีอะไรให้ผิดพลาดได้อีก?”

พี่สาวโจวแค่นเสียง

เมื่อเห็นว่าเพื่อนร่วมงานหลายคนเป็นห่วงเขา จางเย่ก็รู้สึกอบอุ่นใจมากพอควร ถึงจะไม่ได้พบองค์กรหรือผู้บริหารที่ดี แต่ยังได้เจอเพื่อนร่วมงานน่ารัก ทำให้รู้สึกว่าตัวเองโชคดีจริงๆ

“เฮ้ย! นั่นอาจารย์เฉิงนี่! ผู้ชนะรางวัลไมค์ทองครั้งที่แปด!”

“ไอ้หยา รอบนี้แม้แต่อาจารย์โจวก็มาเป็นแขกรับเชิญด้วยเหรอ? ถึงจะเกษียณไปนานแล้ว แต่ท่านเคยเป็นอันดับหนึ่งของวงการพิธีกรเลยนะ ใครกล้าทาบรัศมีมั่งล่ะสมัยนั้นน่ะ?”

“นั่นป้าชูนี่! ไอดอลของฉัน เป้าหมายของฉันเลยนะ! ฉันโตมากับรายการของเธอเลย!”

โชว์สำคัญถูกจัดไว้อยู่ช่วงหลังเมื่อบรรดาคนดังรุ่นใหญ่เริ่มเข้างานมา ทั้งผู้ประกาศตัวท็อปรุ่นเก๋าและรุ่นปัจจุบัน บรรดาผู้บริหารสถานีสื่อสารมากมาย รวมไปถึงคณะกรรมการตัดสิน ทันทีที่พวกเขาปรากฏตัวก็สร้างความฮือฮาได้อย่างล้นหลาม นอกจากบุคคลสำคัญจากหลายวงการที่ได้รับเชิญให้มาร่วมงานด้วยเสียงโหวตจากผู้ชมแล้ว คนอื่นๆ ต่างก็เป็นพิธีกรจากสถานีโทรทัศน์และวิทยุหลายต่อหลายแห่ง ต่อหน้าปัญญาชนรุ่นก่อนและไอดอลยุคเก่า ทุกคนต่างตื่นเต้นสุดชีวิต พวกเขาเป็นจุดหมายที่หลายคนฝันอยากไปให้ถึง!

ทว่า เมื่อเงาร่างสุดท้ายปรากฏตัวขึ้น บรรยากาศก็ไม่ใช่แค่ความตื่นเต้นอีกต่อไป แต่เป็นเหมือนระเบิดลง เสียงเชียร์ดังสนั่นปานแผ่นดินไหวกระหึ่มไปทั่วแกรนด์เธียร์เตอร์!

“จางหย่วนฉี!”

“จางหย่วนฉี!”

“อ๊าย! ได้เห็นน้าหย่วนฉีด้วย!”

“พี่สาวจาง! ฉันรักคุณตลอดกาล!” 

เจ้าหน้าที่ของสถานีโทรทัศน์และวิทยุหลายคนไม่ได้แสดงท่าทีอะไรนัก เพราะพวกเขาทำงานในวงการนี้ ดังนั้นจึงไม่ได้คลั่งไคล้ดารา ถ้าจะให้พวกเขาคลั่งใครสักคน ก็คงจะเป็นตัวท็อปสุดยอดของวงการผู้ประกาศ จางหย่วนฉีอาจจะเคยเป็นพิธีกรยอดเยี่ยมในอดีต แต่สุดท้ายเธอก็ไม่ได้ยึดเป็นอาชีพถาวร ดังนั้นหลายคนจึงค่อนข้างเฉยๆ กับเธอ

ทว่า ไม่ใช่ผู้ชมกลุ่มอื่น! หลายคนลุกขึ้นยืน! พวกเขาชูป้ายและแท่งไฟในขณะที่แผดเสียงเรียกชื่อของจางหย่วนฉี! พวกเขาไม่สนใจงานแจกรางวัลทั้งเงินทั้งทอง! พวกเขามาที่นี่เพื่อนางฟ้าซูเปอร์สตาร์!

จางหย่วนฉีปรากฏตัวจากด้านข้างเวที ทีแรกเธอตั้งใจจะเดินไปยังที่นั่ง แต่เมื่อเห็นผู้ชมตะโกนต้อนรับอย่างกระตือรือร้น เธอจึงโบกมือตอบพร้อมกับยิ้มให้ทุกคน!

“เย้! พี่สาวจางยิ้มให้ฉันด้วย!” 

“นายดูผิดหรือเปล่า!? พี่สาวจางยิ้มให้ฉันต่างหาก!” 

“พี่สาวจาง สวยเกินไปแล้ว! ฉันรักคุณที่สุดในโลกเลย!” 

“พี่สาวจาง ร้องเพลงหน่อย! ฉันอยากฟัง ‘ฉันไม่เชื่อ’!”

สถานการณ์เกินจะควบคุม แฟนๆ หลายคนถึงกับรีบเข้าไปจะขอลายเซ็นเธอ ผู้สื่อข่าวหลายคนต่างพุ่งเข้าไปเก็บภาพ!

รปภ.มากกว่าสิบคนที่ยืนคุมความเรียบร้อยอยู่รีบเข้ามากันคนมุงออกไปทันที พวกเขาจัดการควบคุมสถานการณ์ได้ในที่สุด แต่ก็เหนื่อยพอดู! 

จางเย่และเพื่อนร่วมงานที่สถานีวิทยุแอบแปลกใจ!

นี่คือนางฟ้าซูเปอร์สตาร์! นี่คือพี่สาวอันดับหนึ่งของวงการบันเทิง! แค่ปรากฏตัวก็เห็นความห่างชั้นแล้ว! จำนวนแฟนคลับช่างต่างโดยสิ้นเชิงจากบรรดาพิธีกรดาวเด่น! ถ้าลองประเมินคร่าวๆ แฟนคลับของบรรดาพิธีกรชื่อดังที่นี่รวมกันยังสู้ของจางหย่วนฉีคนเดียวไม่ได้เลย! 

จางหย่วนฉีนั่งลงที่แถวหน้าสุด ผู้ชมมองไม่เห็นเธออีกต่อไป เมื่อเห็นแต่ด้านหลัง เสียงตะโกนก็ค่อยๆ หยุดลง

“นางฟ้าซูเปอร์สตาร์นี่สวยจริงๆ” บรรณาธิการชราเอ่ยชม

พี่สาวโจวก็พูดตาม “ใช่เลย ตัวจริงสวยกว่าในหนังเสียอีก”

ป้าซุนกล่าว “ฉันก็ชอบหนังของเธอ แถมเธอยังร้องเพลงเก่งอีกด้วย เสียงเธอมีเสน่ห์มากทั้งดึงดูดทั้งลุ่มลึก ในวงการบันเทิงตอนนี้ ไม่มีใครเทียบเสน่ห์ที่อ่อนโยนเป็นผู้ใหญ่อย่างที่เธอมีได้เลย!”

เด็กหนุ่มในช่องวรรณกรรมคนหนึ่งถอนใจแล้วบอก “ถูกต้อง พี่สาวจางเป็นเหมือนหมีแพนด้ายักษ์ใหญ่*ตัวจริงในวงการบันเทิงเลยล่ะ สตาร์คิงสตาร์ควีนคนอื่นยังหาคนแทนได้ เพราะแค่หน้าตาดีแล้วก็แสดงเก่ง แต่จางหย่วนฉีนี่หาคนมาแทนที่ไม่ได้เลย เธอเป็นตัวแทนแห่งยุคโดยแท้!” 

ทุกคนประเมินค่าเธอไว้สูงลิบลิ่ว 

เจี่ยเหยียนและจางเหย่ที่นั่งอยู่ด้านหน้า ก็มองไปทางจางหย่วนฉีด้วยเช่นกัน

หลายคนอาจจะไม่ได้คลั่งไคล้จางหย่วนฉี บางคนก็ถกเถียงเกี่ยวกับผลงานของเธอ แต่ไม่มีใครปฏิเสธได้ว่า ไม่ว่าจะอยู่ที่ไหนจางหย่วนฉีก็เป็นตัวเอกของงานตลอดกาล!



…



บนเวที

พิธีกรที่เดินขึ้นไปดูเหมือนจะเป็นคนจากช่องข่าวของสถานีโทรทัศน์นครหลวง เขาไม่ได้มีชื่อเสียงมากนักแต่ทุกคนต่างคุ้นหน้าดี

“สวัสดีครับ ขอต้อนรับทุกท่านเข้าสู่ การถ่ายทอดสดงานประกาศผลรางวัลไมโครโฟนทองคำของสถานีโทรทัศน์นครหลวงในปีนี้นะครับ” เขาไม่ได้แนะนำแขกรับเชิญและคณะกรรมการ เพราะนี่ยังไม่ใช่การถ่ายทอดสด ประโยคเหล่านั้นจะพูดก็ต่อเมื่อถึงเวลาถ่ายทอดสด “ยังเหลือเวลาอีกครึ่งชั่วโมงก่อนจะถึงรางวัลไมโครโฟนทอง ตามธรรมเนียมที่เคยปฏิบัติมา ตอนนี้จะเป็นเวลามอบรางวัลไมโครโฟนเงินครับ ก่อนอื่น ผมขอประกาศรายชื่อผู้เข้าชิงรางวัลไมโครโฟนเงินของปีนี้ครับ”

“สถานีโทรทัศน์นครหลวง - เฉินปิน! เยี่ยนฉี!”

“สถานีโทรทัศน์เป่ยเหอ - หลวี่เหมย! ฮั่วต่งเยี่ยน!”

“สถานีโทรทัศน์จินซื่อ - เฉินเทา! จางหยาง!”

…

“สถานีวิทยุนครหลวง - จางเหย่! จางเย่!”

“สถานีวิทยุเซี่ยงไฮ้ - ซุนเหลยเหล่ย! หลี่ปาง!”

…

เมื่อประกาศรายชื่อครบทุกคนแล้ว พิธีกรก็เริ่มประกาศชื่อผู้ชนะคนแรก “ต่อไป ผมจะประกาศชื่อผู้ชนะรางวัลไมโครโฟนเงินสาขาโทรทัศน์ในปีนี้นะครับ จากสถานีโทรทัศน์นครหลวง เยี่ยนฉี!

ทุกคนปรบมือ

พิธีกรสาวดูประหลาดใจมาก ยกมือขึ้นปิดปากขณะที่รีบขึ้นมารับรางวัลบนเวที

คนที่มอบรางวัลให้เธอเป็นหนึ่งในห้าคณะกรรมการชื่อว่า อาจารย์เฉิง เป็นผู้อาวุโสเก่าแก่ในวงการสื่อสารมวลชน

พิธีกรที่ประกาศรางวัลหัวเราะ “ยินดีกับเยี่ยนฉีด้วยนะครับ เธอก็นับว่าเป็นเพื่อนร่วมงานของผม เสี่ยวฉี โอกาสนี้ถือว่าพิเศษมาก มีผู้อาวุโสหลายท่านนั่งอยู่ในที่นี้ คุณมีอะไรจะบอกไหมครับ?” 

เยี่ยนฉีรับไมโครโฟนไป “ขอบคุณค่ะ ได้แต่ขอบคุณอย่างเดียว ขอบคุณทุกคนที่ช่วยเหลือ! ขอบคุณทุกคนที่มองเห็นและยอมรับฉันค่ะ!”

คนถัดไป

แล้วก็ถัดไป 

การประกาศชื่อพิธีกรโทรทัศน์ผู้ชนะรางวัลทั้งสิบคนจบลงอย่างรวดเร็ว นอกจากบางคนที่พูดรับรางวัลนานกว่าคนอื่นแล้วก็ไม่มีเหตุล่าช้าใดๆ ต่อไปจะเป็นรางวัลไมโครโฟนเงินสำหรับผู้ประกาศวิทยุ ซึ่งมีสิบคนเช่นกัน ในตอนนี้ภาพตัดกลับไปที่พิธีกรบนเวที ได้ยินเสียงเขากล่าวว่า “ต่อไปจะเป็นรางวัลไมโครโฟนเงินสำหรับผู้ประกาศวิทยุนะครับ ขอเชิญผู้ร่วมงานของผม จางหั่วจากสถานีวิทยุนครหลวงเป็นผู้ประกาศรางวัลนี้ครับ” หลังจากเขาเดินลงไป จางหั่วก็ขึ้นมาพร้อมกับรอยยิ้ม

จางหั่วไม่ได้เป็นคนแปลกหน้าสำหรับจางเย่ เมื่องานชุมนุมบทกวีเทศกาลไหว้พระจันทร์ เขาก็เป็นหนึ่งในพิธีกร เขาเป็นผู้ชนะรางวัลไมโครโฟนทองของสถานีเมื่อหลายปีก่อน ดังนั้นเมื่องานประกาศรางวัลครั้งนี้ถูกจัดขึ้นโดยสถานีโทรทัศน์นครหลวง เขาจึงมีคุณสมบัติเหมาะสมที่จะเป็นพิธีกร แม้ว่าจะไม่ได้มีชื่อเสียงมากนักในวงการ

จางหั่วขึ้นมาบนเวที “สวัสดีครับทุกท่าน ผมชื่อจางหั่วครับ” ในโอกาสสำคัญที่มีผู้อาวุโสและผู้บริหารอยู่มากมายแบบนี้ เขาเองก็ประหม่าเล็กน้อย ไม่ว่าอย่างไร เขาก็เป็นเพียงผู้ประกาศข่าวของสถานีวิทยุเท่านั้น ชื่อเสียงของเขาย่อมไม่ทัดเทียมกับพิธีกรโทรทัศน์คนอื่นๆ “ขอบคุณผู้บริหารที่ไว้วางใจให้ผมเป็นผู้ดำเนินรายการประกาศผลรางวัลไมโครโฟนเงินสาขาวิทยุกระจายเสียงในครั้งนี้นะครับ ต่อไป ผมจะประกาศชื่อผู้ชนะทั้งสิบรางวัล”

เขาเปิดแผ่นประกาศนียบัตรและประกาศชื่อ “สถานีวิทยุส่วนกลาง กงชู่!”

ท่ามกลางเสียงปรบมือ กงชู่ขึ้นไปบนเวทีอย่างตื่นเต้น จางหย่วนฉีรับถ้วยรางวัลจากเจ้าหน้าที่จัดงานคนหนึ่ง ถึงคราวเธอเป็นผู้มอบรางวัลแล้ว

“ยินดีด้วย” จางหย่วนฉียิ้มให้อย่างอบอุ่น

กงชู่รับไปอย่างปลาบปลื้ม “ขอบคุณค่ะอาจารย์จาง ขอบคุณคณะกรรมการ ฉันจะทำงานหนักต่อไป จะไม่ทำให้รางวัลนี้ต้องอับอาย!”

จางหย่วนฉียิ้ม “คุณทำได้ดีมากแล้ว”

จางหั่วยิ้ม “ขอเสียงปรบมือให้กับอาจารย์กงด้วยครับ” 

ผู้อำนวยการสถานีวิทยุนครหลวงและรองผู้อำนวยการสถานีเจี่ยนั่งอยู่แถวหน้า พวกเขาปรบมือให้กับผู้ชนะ

ถัดมา จางหั่วประกาศชื่อผู้ชนะอีกหนึ่งคนจากสถานีวิทยุส่วนกลาง จางหย่วนฉีไม่ได้ลงจากเวที เธอรับถ้วยรางวัลมามอบต่อให้ผู้ชนะพร้อมกับแสดงความยินดี




นอกเวที 

พี่สาวจางไม่ได้รู้สึกตื่นเต้นยินดีอะไรมากมาย “เกือบจะถึงคิวสถานีวิทยุของเราแล้ว”

หวังเสียวเหม่ยมองจางเย่อย่างกังวล “เธอไม่เป็นไรใช่ไหม?”

“ไม่เป็นไรครับ” จางเย่แกล้งทำเป็นไม่ทุกข์ร้อน แต่ที่จริงมันคงแปลกพิลึกถ้าเขาจะไม่เป็นไรจริงๆ สำหรับเขาแล้วรางวัลนี้สำคัญหนักหนาสาหัส!

ป้าซุนตบไหล่จางเย่ “อย่าไปเสียเวลาทะเลาะกับพวกคนประเภทนั้นเลยนะ” 

ทันใดนั้น เสียงของจางหั่วก็ดังขึ้นอีกครั้ง “ถัดไปเป็นรางวัลไมโครโฟนเงินรางวัลที่สาม ผลการตัดสินของคณะกรรมการคือ…” เมื่อพูดมาถึงตรงนี้ จางหั่วก็หยุดกะทันหัน เหมือนว่าคำพูดจุกอยู่ในลำคอ เขาเปิดใบประกาศออกดูแล้วนิ่งเงียบอยู่เป็นนาน ก่อนมองออกไปนอกเวทีอย่างไม่แน่ใจ ในสายตามีแต่คำถาม

รองผู้อำนวยการสถานีเจี่ยขมวดคิ้ว “อ่านต่อสิ”

“นี่มันหมายความว่ายังไง?” ผู้อำนวยการสถานีวิทยุนครหลวงหน้าตึง นี่เป็นงานที่พวกเขาจัดขึ้น จางหั่วก็เป็นคนของสถานีวิทยุของเขา ถึงแม้จะไม่ใช่การถ่ายทอดสด แต่ก็ไม่ควรเกิดข้อผิดพลาดในเรื่องพื้นๆ แบบนี้ ไม่น่าอายหรอกหรือที่สถานีวิทยุของพวกเขามีพิธีกรที่สมาธิหลุดกลางเวที?

“เอ๋?”

“ทำไมเขาไม่พูดต่อล่ะ?”

“ใครเป็นคนต่อไป? เขาไม่ประกาศแล้วเหรอ?”

จางเหย่มารอรับรางวัลอยู่ข้างเวทีเรียบร้อยแล้ว เขารู้ว่าเขาจะเป็นคนถัดไป

คณะกรรมการหลายคนสงสัยว่าเขากำลังทำอะไร ดังนั้นจึงชักสีหน้าใส่จางหั่วให้เขาประกาศต่อ!

จางหั่วสูดลมหายใจลึก เมื่อเห็นสีหน้าของผู้บริหารและคณะกรรมการเป็นแบบนั้น เขาก็ได้แต่อ่านต่อ “ผู้ชนะรางวัลไมโครโฟนเงินคนต่อไปได้แก่ สถานีวิทยุนครหลวง...จางเย่!”

ในตอนแรก ยังไม่มีใครรู้ตัว

จางเหย่ที่อยู่แถวหน้าสุดยิ้มแล้วลุกขึ้น

จางหั่วรีบโบกมือไม่ให้เขาขึ้นมาบนเวที เขาบอกกับเพื่อนร่วมงานช่องข่าวของตนว่า “ไม่ใช่คุณ แต่เป็น...จางเย่!”
-*-*-*-*-*-*-*-*-*-*-*-*-*-*-*-*

*หมีแพนด้ายักษ์ใหญ่ สำหรับคนจีนหมีแพนด้าเป็นสมบัติของชาติ เป็นที่รักของทุกคน เป็นสัญญลักษณ์ของความสงบและมิตรภาพ


[Go To Next Chapter]( ./77.md)