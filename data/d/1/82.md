##บทที่ 81 : คู่หูผู้ไม่อาจประมือด้วยได้!
ช่วงบ่าย

พระอาทิตย์สาดแสงจ้าจนในบ้านร้อนอบอ้าว

จางเย่เปิดประตูห้องเพื่อให้อากาศถ่ายเท เหยียบถูกแผ่นโฆษณาที่สอดไว้ใต้ประตู เมื่อหยิบขึ้นมาดูก็พบว่าเป็นเมนูจากร้านอาหารฟาสต์ฟูดที่ชื่อหลงหลง น่าจะเป็นร้านอาหารใหม่ของโลกนี้ ช่างเถอะ ในเมื่อมันสะดวกดีเขาก็ขอสั่งหน่อยแล้วกัน

“ฮัลโหล”

“ร้านฟาสต์ฟูดหลงหลงสวัสดีครับ”

“อะไรคือเมนูที่ถูกสุด แล้วสามารถจัดส่งได้ครับ?”

“อืม ที่ถูกสุดเป็นข้าวหน้าไก่ทอดครับ รวมค่าจัดส่งแล้วทั้งหมด 15 หยวนครับ” 

“ดีเลย เอาอันนี้แหละ เดี๋ยวจดที่อยู่ของผมนะครับ”

ขณะที่เขากำลังจะวางสาย จางเย่พลันเห็นเงาตะคุ่มเล็กๆ บางอย่างคลืบคลานเข้ามาในบ้านของเขา ชายหนุ่มรู้สึกตกใจจึงรีบวางสายและหันไปมอง คนที่เข้ามาเป็นเด็กหญิงตัวน้อย อายุราวแปดขวบ ดูไปแล้วน่าจะเรียนอยู่ชั้นประถม เพราะชุดนักเรียนที่เธอสวมเป็นของโรงเรียนสาธิตประถมหมายเลขสองจากแถบเสวียนอู่ เด็กสาวตัวน้อยคนนี้มีใบหน้าราวกับตุ๊กตากระเบื้องเคลือบ จางเย่ไม่เคยพบเด็กที่มีผิวขาวนวลเป็นประกายแถมสวยขนาดนี้มาก่อนเลย

“หนูน้อย” จางเย่กระพริบตา “กำลังหาใครอยู่เหรอ?”

เด็กหญิงตัวน้อยชำเลืองมองชายหนุ่มแล้วเมินเฉยไม่สนใจราวกับเขาไม่มีตัวตน จากนั้นจึงตรงดิ่งไปที่ตู้เย็น เธอเปิดมันออกและมองดูข้างในราวกับว่าเป็นตู้เย็นบ้านตัวเองเสียอย่างนั้น เด็กหญิงเอาเท้าเหยียบขอบตู้เย็นด้านในเพื่อเอื้อมมือหยิบขวดโค้กที่จางเย่แช่ไว้ออกมา เธอปิดตู้เย็นแล้วมองไปรอบๆ เพื่อหาที่นั่ง เมื่อเห็นโซฟาตั้งอยู่จึงเดินไปนั่งตรงนั้นก่อนเปิดฝาขวดออก แล้วค่อยๆ นั่งดื่มมันอย่างมีความสุข

จางเย่เหงื่อตก “หนูชื่ออะไร? ทำไมถึงมาอยู่บ้านของฉันได้ล่ะ? พลัดหลงกับคุณพ่อคุณแม่รึเปล่า? แล้วพ่อแม่หนูชื่ออะไร? เดี๋ยวฉันพาหนูกลับไปส่งเองนะ”

เด็กหญิงตัวน้อยถามด้วยท่าทีไม่ประสา “คุณชื่ออะไร?”

“ฉันชื่อจางเย่ เฮ้ยเดี๋ยวสิ! ทำไมหนูถึงมาถามฉันกลับแบบนี้ล่ะ?” จางเย่ท้วงงงๆ

เด็กหญิงพยักหน้าตอบรับเล็กน้อยแล้วจับจ้องไปยังจางเย่ “คุณคือ ‘จางเย่’ คนนั้นเองเหรอ? ที่โรงเรียนเปิดนิทานของคุณทุกอาทิตย์เลยรู้ไหม หนูละโคตรเบื่อเลย มันเด็กน้อยมาก!” 

จางเย่เอ่ยถาม “หนูรู้จักฉันเหรอ? แล้วว่านิทานของฉันเด็กเนี่ยนะ?”

น้ำเสียงของเด็กหญิงแม้จะเป็นเสียงของเด็ก แต่กลับทุ้มลึกมากทีเดียว ยามที่เธอเอ่ยปากคุณแทบรู้สึกราวกับกำลังโดนทวงเงินอยู่อย่างไรอย่างนั้น “ไม่เด็กงั้นเหรอ? ก็ดู ‘กระต่ายน้อยเด็กดี’สิ ตอนที่หนูฟังครั้งแรกก็คิดขึ้นมาเลยว่าคนแต่งเรื่องนี้ต้องโง่แน่ๆ แค่ความรู้ทั่วไปยังไม่มีเลย” เด็กหญิงใช้คำพูดได้ดีมาก นิ่งมาก ไม่เหมือนเด็กวัยเดียวกันแม้แต่น้อย “หนูขอถามหน่อยเถอะ หมาป่ายักษ์ใจร้ายเป็นพวกเลือกกินรึเปล่า?”

จางเย่ตอบกลับแบบมึนงง “ทำไมหมาป่าต้องเลือกกินด้วยล่ะ?”

“ก็นั่นน่ะสิ” เธอบุ้ยปาก “คุณแต่งให้หมาป่าทำตัวเหมือนมนุษย์ได้ ให้มันเปิดประตูเคาะประตู ยังมีกระต่ายน้อยทั้งหลายที่พูดคุยกับหมาป่าอีก นี่ไม่ใช่ปัญหาหลักอะไร แต่การที่คุณแต่งว่าหมาป่าพยายามทุกวิถีทางเพื่อล่อลวงกระต่ายน้อยออกมากิน แทนที่จะเลือกกินแม่กระต่ายซะเอง นี่ไงที่มันไม่สมเหตุสมผลเลย คุณเพิ่งจะพูดออกมาเองว่าหมาป่ายักษ์ใจร้ายไม่ใช่พวกเลือกกิน แล้วทำไมมันถึงอยากจะกินแค่กระต่ายน้อยแต่ไม่กินแม่กระต่ายล่ะ? แถมแม่กระต่ายก็ไม่ได้อยู่ในบ้านด้วย หรือว่าหมาป่าคิดว่าแม่กระต่ายแก่เกินไป? เนื้อก็เลยเคี้ยวยากงั้นสิ?”

จางเย่ “...”

เด็กหญิงตัวน้อยจิบโค้กของเธออย่างสุขสงบแล้วพูดต่อ “อีกอย่างหนึ่งที่ผิดตรรกะสุดๆ ก็คือย่อหน้าสุดท้ายที่แม่กระต่ายใช้ไม้ไล่ตีหมาป่า ต่อให้ใช้มีดทำครัวเลยเอ้า! แม่กระต่ายก็ไม่สามารถเอาชนะหมาป่าได้อยู่ดี อย่างแรกเลยนะ คือความแข็งแรงทางกายภาพของพวกมันต่างกัน อย่างที่สองคือยังมีเรื่องเพศอีก เพศผู้มักจะแข็งแรงกว่าเพศเมียอยู่แล้ว แต่ทำไมมันถึงไล่ตีหมาป่าจนหนีกระเจิงไปแบบนั้นได้ล่ะ?”

จางเย่พยายามพูด “...มันเป็นนิทานนะ ก็ต้องเกินจริงบ้างสิ!”

เด็กสาวตัวน้อยแค่นเสียง “แต่นิทานก็ต้องอ้างอิงและใช้แรงบันดาลใจจากความจริงด้วย”

จางเย่อึ้งจนเถียงไม่ออก เขาแทบอยากจะสบถออกมา พี่สาวเธอเถอะ! เด็กอาภัพคนนี้มาจากครอบครัวบ้านไหนกันน่ะ! หมาป่ายักษ์ใจร้ายเลือกกินงั้นเหรอ? แม่กระต่ายตัวเมียไม่สามารถชนะหมาป่าตัวผู้งั้นเหรอ? จางเย่ไม่มีทางตอบคำถามพวกนี้ได้ เขารู้สึกเหมือนหายใจไม่ออก! ทำไมเด็กสมัยนี้ถึงฉลาดขนาดนี้? ไม่น่ารักเลยแม้แต่นิดเดียว!

“ว่าแต่ทำไมหนูถึงรู้จักฉันล่ะ?” จางเย่มองเธอและถามว่า “ครอบครัวของเธอเล่าให้ฟังงั้นเหรอ?” ไม่น่าจะใช่ เขารู้จักผู้เช่าส่วนใหญ่ของที่นี่ และไม่เคยเห็นเด็กคนนี้มาก่อน

ทันใดนั้น เสียงของคุณน้าเจ้าของห้องพลันดังมาจากบริเวณทางเดิน!

“เฉินเฉิน!”

“เหราเฉินเฉิน!”

“นี่เธอวิ่งไปไหนกันน่ะ?”

หลังจากตะโกนอยู่หลายครั้ง เฉินเฉินจึงตะโกนกลับไปด้านนอกท่ามกลางสายตาตื่นตะลึงของจางเย่ “คุณป้า หนูอยู่ที่บ้านของจางเย่นี่” 

ภายในสองวินาที เหราอ้ายหมิ่นปรากฏตัวตรงประตูห้องของจางเย่ เธอเดินเข้ามาและจ้องเขม็งไปที่เด็กหญิงตัวน้อยทันที “วิ่งซนไปทั่วอีกแล้ว! ไม่ช้าก็เร็วเถอะ เธอต้องถูกพวกค้ามนุษย์จับไปแน่!”

เหราเฉินเฉินจิบโค้กและมองด้วยท่าทีที่ไม่เห็นด้วย

“ดื่มโค้กอีกแล้วเหรอ? ใครเอาให้กันน่ะ?” เหราอ้ายหมิ่นดึงขวดโค้กมาแบบอารมณ์เสีย “กลับไปบ้านป้ากันได้แล้ว”

เหราเฉินเฉินแบะปากกล่าว “คุณป้าเอาแต่ดุหนูตอนอยู่บ้านนี่นา หนูไม่อยากกลับไปแล้ว อยู่บ้านจางเย่ดีกว่าเยอะ” 

เหราอ้ายหมิ่นเขกหัวน้อยๆ นั่นแล้วดุ “เรียกเขาว่าคุณอาจางเย่สิ อย่าทำตัวไม่มีสัมมาคาราวะนะ!”

จางเย่ยังคงสับสนมึนงงขณะนั่งฟังทั้งสองคนคุยกัน บ้าเอ้ย! นี่ฉันก็นึกอยู่ว่าทำไมนิสัยเด็กคนนี้ถึงได้คุ้นๆ นัก ที่แท้เป็นญาติกับคุณน้าเจ้าของห้องนี่เอง! ไม่แปลกใจเลยเรื่องการเหน็บแนมนี่ ถอดแบบมาจากป้าของเธอไม่มีผิด! ยิ่งพูดก็ยิ่งเสียดสีประชดประชันเข้าไปเรื่อยๆ!

“คุณน้าเจ้าของห้อง นี่มัน...” จางเย่เอ่ยถาม

เหราอ้ายหมิ่นมองไปที่ชายหนุ่ม “นี่เป็นหลานสาวของฉันเอง ลูกของน้องสาวฉัน เธอจะมาอยู่ภายใต้การดูแลของฉันตั้งแต่นี้เป็นต้นไป นายก็คอยจับตาดูเธอด้วยล่ะ อย่าให้หนีไปวิ่งเล่นที่ไหน เจ้าเด็กซนนี่มีลูกล่อลูกชนเยอะนัก”

จางเย่รู้สึกฉงน “ภายใต้การดูแลของคุณจากนี้? แล้วน้องสาวกับน้องเขยของคุณล่ะ?”

เหราอ้ายหมิ่นตอบกลับอย่างเฉยเมยแต่ในแววตาไม่ได้ซ่อนความรู้สึกมากนัก “พวกเขาเสียไปนานแล้ว ก่อนหน้านี้ เด็กคนนี้อยู่กับครอบครัวของน้องเขยฉัน สองวันก่อนที่ฉันไม่อยู่ก็เพราะไปทำเรื่องขอรับเลี้ยงดูเธอมาเนี่ยแหละ ตอนนี้เธอจึงใช้แซ่เหราของครอบครัวเรา”

“ผมเข้าใจละ” จางเย่เข้าใจดีว่าเรื่องในครอบครัวของเธอคงค่อนข้างซับซ้อนอยู่บ้าง จึงไม่ถามอะไรให้มากความ

“อ้อ จะว่าไป” เหราอ้ายหมิ่นเหมือนคิดอะไรได้บางอย่าง “ฉันได้ยินมาว่านายลาออกแล้วนี่? เป็นยังไงบ้างล่ะตอนนี้?”

จางเย่ผงกหัวตอบรับ “ก็ยังโอเคครับ ผมไม่อยากอยู่ที่นั่นมาสักพักแล้วล่ะ ขอบคุณที่เป็นห่วง”

เหราอ้ายหมิ่นถลึงตาใส่จางเย่แล้วตอบกลับ “ฉันไม่ได้เป็นห่วงนาย ฉันแค่กลัวว่านายจะไม่มีปัญญาจ่ายค่าเช่าห้องเท่านั้นแหละ นี่ใกล้สิ้นเดือนแล้วด้วย ถ้านายไม่จ่ายก็เตรียมตัวออกไปได้เลย ไม่มีทางเลือกอื่นอีก”

จางเย่แทบจะกระอักเลือดออกมา เธอแม่*โคตรตรงเกินไปแล้ว!

เหราเฉินเฉินที่ได้ยินก็หัวเราะเย้ยหยันเช่นกัน “หึหึ”

เหราอ้ายหมิ่นคว้าเหราเฉินเฉินไว้ด้วยมือข้างเดียวแล้วอุ้มเด็กหญิงขึ้นมา เด็กอายุแปดขวบความจริงก็ตัวไม่เล็กแล้ว แต่คุณน้าเจ้าของห้องสามารถอุ้มเธอขึ้นมาได้อย่างไม่ยากเย็น ราวกับยกขวดเบียร์ขึ้นมาเสียอย่างนั้น เธอกล่าวกับจางเย่ว่า “รีบหางานให้ได้ในอาทิตย์หน้าได้แล้ว ใครบอกให้เจ้าหนูอย่างนายไปด่าประณามกลางงานแบบนั้นกัน? สมควรที่จะโดนเฉดหัวออกมาแล้วล่ะ หึ แต่กลอนนั้นของนายก็เหมาะสมไม่เลวเลย จะว่าไป นายนี่ดูคล้ายๆ ฉันตอนวัยรุ่นเหมือนกันนะ!”

จางเย่ตอบกลับสบายๆ “แน่นอน ผมว่าจะพักสักสองสามวันแล้วค่อยเริ่มหางานใหม่แหละ ไม่ต้องกังวลไป ค่าเช่าจ่ายเหมือนเดิมไม่มีขาดแน่นอน แล้วผมจะหางานใหม่ที่ดีกว่าเดิมให้ได้ด้วย”

เหราเฉินเฉินที่อยู่ในอ้อมแขนของป้าเธอหรี่ตามองจางเย่ ริมฝีปากยิ้มเยาะ “หึหึ”

หึหึเข้าไป จะหึหึอะไรกันเล่า! จางเย่พ่ายหมดรูปกับสาวสองคนนี้ แค่ปากอสรพิษของคุณน้าเจ้าของห้องก็เป็นฝันร้ายให้กับเขามากพอแล้ว คราวนี้ยังจะมามีเจ้าตัวเล็กนี่อีก เยี่ยมไปเลย!

เขาจะเอาชีวิตรอดไปได้ยังไงกันเนี่ย?

ถ้าเกิดทั้งแก่ทั้งเด็กรวมหัวกันรังแกเขาทุกวันจากนี้ล่ะ จะทำยังไงดี?


-*-*-*-*-*-*-*-*-*-*-*-*-*-*-*-*-*


[Go To Next Chapter]( ./83.md)