##บทที่ 58 : ผลงานชิ้นเอกที่สั่นสะเทือนโถงประชุม!
ขอเราอายุมั่นขวัญยืน แม้นพันหมื่นลี้ที่ห่างไกล ยังอาจได้ร่วมแบ่งปัน ความงามแห่งจันทร์นั้นเทอญ...งั้นเหรอ?

จางเย่ร่ายลำนำของเขาจบเรียบร้อย ทว่าเสียงนั้นยังคงก้องกังวาลไม่ไปไหน ทุกคนที่รับฟังต่างรู้สึกราวกับโดนระเบิดอย่างจัง เกิดเป็นความเงียบสงัดไปทั่ว! มีเพียงเสียงสะท้อนจากไมโครโฟนเท่านั้นหลงเหลืออยู่!

เมื่อกลอนบทนี้ถูกร่ายออกไป มันได้สร้างความสั่นสะเทือนแก่ทั้งโถงประชุม!

เมิ่งตงกั๋วตะลึงงันเมื่อได้ยิน!

อัสนีไพศาล เจิ้งอันปาง เห็ดแดงน้อย และเหล่าอาจารย์จากสมาคนนักเขียนนครหลวงคนอื่นๆ ต่างก็อึ้งจนทำอะไรไม่ถูกเช่นกัน!

อย่าว่าแต่พวกเขาเลย หากใครได้เห็นบรรยากาศในหอประชุมตอนนี้ จะพบว่าทุกคนต่างปากอ้าตาค้าง แม้กระทั่งพิธีกรอย่างจางหั่วยังถือไมโครโฟนค้างจนไม่รู้จะบรรยายอย่างไร พิธีกรสาวซุนเมิ่งเจี๋ยยิ่งซ้ำร้ายกว่า เธอจ้องมองไปยังจางเย่โดยที่ไม่รู้ตัวเลยว่าได้ปล่อยไมโครโฟนหลุดมือไปเรียบร้อยแล้ว กระทั่งได้ยินเสียงของหนักๆ กระทบพรมสีแดงนั่นแหละ หญิงสาวถึงกลับสู่ความเป็นจริงอีกครั้งหนึ่ง และยังทำให้จิตวิญญาณของคนอื่นๆ ที่เพิ่งหลุดออกจากร่างกลับเข้ามาเช่นกัน พวกเขารู้สึกราวกับว่าเพิ่งคืบคลานลงมาจากดวงจันทร์ในบทลำนำของจางเย่

ว้าว!

เสียงตะโกนกึกก้องพลันดังกระหึ่ม!

“กลอนที่ประเสริฐ!”

“แม่เจ้าโว้ยยยย!”

“สวรรค์! นี่ฉันเพิ่งได้ยินอะไรไปน่ะ!”

“ปากกาของพระเจ้า! นี่มันผลงานจากปลายปากกาของพระเจ้า!”

“มันจะสุดยอดเกินไปแล้ว! กลอนนี้มันยังกับระเบิดลงชัดๆ เลย!”

บางคนอดไม่ได้ที่จะลุกขึ้นยืนแล้วปรบมือเสียงดังสนั่น!

ผู้อำนวยการจ้าวกั๋วโจวและหวังเสียวเหม่ยต่างตกตะลึงเช่นกัน!

พี่สาวโจวอุทานออกมา “ช่างเป็นกลอนลำนำที่ไพเราะอะไรเช่นนี้! จางน้อยแต่งมันขึ้นมาสดๆ งั้นเหรอ? โอ้พระเจ้า! โอ้พุทธองค์! โอ้เจ้าแม่กวนอิม! โอ้พระเยซู! โอ้สวรรค์ทรงโปรด!” เนื่องจากเธอเชื่อในหลายศาสนาจึงอุทานออกมาหลายรูปแบบ “ตอน ‘บทเพลงแห่งนกนางแอ่นผู้กล้าหาญ’ ก็แต่งขึ้นมาสดๆ ‘นกบนฟ้ากับปลาในน้ำ’ และก็ ‘ชั่วอายุคน’ นี่แต่งขึ้นมาสดๆ เช่นกัน ‘เห็นหรือไม่เห็น’ นั่นก็อีก แล้วยังกลอนนี้ที่เขียนเอาในนาทีสุดท้าย? เป็นไปได้ยังไงกันน่ะ!? สมองของอาจารย์จางน้อยทำด้วยอะไรกันแน่เนี่ย!?” 

ว้าว!

ไม่รู้เช่นกันว่าใครเป็นคนแรกที่เริ่มปรบมือ! แต่ตอนนี้เสียงปรบมือกลับดังกึกก้องไปทั่วแล้ว!

มันเป็นสิ่งที่แทบจะบรรยายด้วยคำพูดไม่ได้! ถ้าให้ลองพูดก็คงเหมือนสายฟ้าที่ผ่าลงมา! ทั่วทั้งหอประชุมราวกับถูกระเบิดใส่อย่างรุนแรง! นอกจากเสียงปรบมือแล้ว เสียงอื่นๆ ถูกกลบจนหมดสิ้น!

ลำนำบทนี้ดียังไงน่ะเหรอ? หลายคนที่ไม่ได้สันทัดด้านนี้อาจจะบอกไม่ถูกว่ามันดีอย่างไร แต่พวกเขารู้สึกได้ว่ามันโคตรดีเลย!

มีแค่เมิ่งตงกั๋ว เจิ้งอันปาง และพรรคพวกเท่านั้นที่รู้ดีว่าระดับของลำนำบทนี้อยู่สูงแค่ไหน มันถูกเขียนไว้อย่างยอดเยี่ยม เต็มเปี่ยมไปด้วยความคิดและจินตนาการที่เปิดออกในช่วงเทศกาลไหว้พระจันทร์ มันบรรจุทั้งความสุขและความเศร้าของโลกใบนี้ลงไปในปรัชญาแห่งการตามหาความหมายของชีวิตและจักรวาล!

จันทร์กระจ่างจะปรากฏยามใด ยกจอกเมรัยขึ้นถามฟ้า คืนนี้ ณ สวรรค์ชั้นเบื้องบน ข้าฉงนจักเป็นปีกาลใด?

แทบทุกถ้อยคำดีงามล้ำเลิศ แต่ละคำมีมนต์เสน่ห์ในตัวเอง บางคำถึงกับต้องทวนอยู่หลายครั้งจึงจะเข้าใจถึงความหมายที่แท้จริงของมัน! อย่างเช่น ‘ข้าหวังล่องท่องลมเพื่อคืนบ้าน’ ทำไมคำว่า ‘คืนบ้าน’ ถึงถูกนำมาใช้? ในตอนแรกนักเขียนของสมาคมหลายคนก็ไม่เข้าใจ จนกระทั่งได้ฟังจนจบจึงค่อยกระจ่าง คำว่า ‘คืน’ เป็นการบ่งบอกถึงตัวจางเย่ ผู้ประพันธ์ ที่เปรียบตัวเองว่าไม่ใช่คนของโลกมนุษย์ แต่เป็นอมตะผู้หลุดพ้นจากวิถีแห่งโลก จึงต้อง ‘คืน’ สู่สวรรค์ ไม่ใช่ ‘ไป’ สู่สวรรค์ ฟังดูเหมือนโอหังอวดดี แต่แก่นแท้ พลัง และจิตวิญญาณของลำนำบทนี้ ได้หลุดพ้นไปจากกรอบของโลกนี้ ยกระดับเหนือขึ้นไปมากกว่าหนึ่งขั้น! ยิ่งเมื่อจบวรรคสุดท้าย เหล่าอาจารย์และผู้ประพันธ์นับโหลจากสมาคมยิ่งตื่นตะลึงจนพูดไม่ออก!

จางเย่?

เขาเป็นใครกัน?

เขาเป็นคนแบบไหนกัน!?

นอกจากเมิ่งตงกั๋วและเห็ดแดงน้อยที่พอรู้จักจางเย่มาก่อน เหล่าอาจารย์ที่เหลือของสมาคมต่างไม่ได้รู้จักเขามาก่อนเลย ไม่เคยแม้แต่ได้ยินชื่อ ด้วยเหตุนี้พวกเขาจึงตื่นตะลึงถึงขีดสุด คนที่สามารถแต่งกวีบทลำนำได้ถึงขนาดนี้ จะเป็นคนไร้ชื่อเสียงเรียงนามได้อย่างไรกัน? ทำไมถึงเป็นคนหน้าใหม่ที่พวกเขาไม่เคยได้ยินมาก่อนล่ะ? ยิ่งกว่านั้น พวกเขาต่างก็เตรียมพร้อมสำหรับงานชุมนุมบทกวีฯ มาก่อนล่วงหน้าหลายวันแล้ว ในขณะที่คนผู้นี้ถูกเรียกตัวขึ้นเวทีมาอย่างกะทันหัน! เวลาเตรียมตัวก็ยังไม่มี! เพียงจุดนี้! ไม่ว่าใครก็ไม่สามารถทำได้แล้ว! แต่เขากลับสามารถแต่งกวีลำนำที่ยอดเยี่ยมจนสร้างความตื่นตะลึงไปทั่วทั้งโถงประชุมได้!

ในวงการประพันธ์มีบุคคลที่สุดยอดขนาดนี้ตั้งแต่เมื่อไหร่กัน!?

เสียงปรบมือยังดังต่อเนื่องไปกว่าสองนาทีก่อนจะเริ่มซาลง!

“จางเย่!”

“จางเย่!”

“จางเย่!”

“จางเย่!”

หลังจากนั้นก็มีเสียงตะโกนดังขึ้นมาเป็นเสียงเดียวกัน หลายคนร้องเรียกชื่อของจางเย่อย่างปลาบปลื้มและให้กำลังใจเขา คนเหล่านี้ต่างถือหางฝั่งจางเย่!

ทำไมน่ะเหรอ?

นั่นเพราะว่าเมิ่งตงกั๋วและพรรคพวกข่มเหงกันเกินไปน่ะสิ!

เขาปรามาสต่อสาธารณชนว่าผลงานของจางเย่นั้นยังไม่ถึงขั้น? แถมบอกอีกว่าจางเย่เป็นเพียงมือสมัครเล่น? ถึงกับเรียกชายหนุ่มออกมาบนเวที? แถมยังต้องการให้ชายหนุ่มแต่งกลอนขึ้นมาเพื่อจะได้จับผิดและสั่งสอน? อย่าลืมว่าที่นี่คือสถานีวิทยุนครหลวง เป็นที่ทำงานของจางเย่ ทุกคนต้องโกรธอยู่บ้างเป็นธรรมดาเมื่อเห็นเพื่อนร่วมงานถูกปฏิบัติอย่างไม่เป็นธรรมขนาดนี้! ดังนั้นการที่ได้เห็นจางเย่แต่งกลอนขั้นเทพราวกับใช้เวทมนตร์ จึงสร้างความประทับใจแก่ทุกผู้คนเป็นอย่างมาก พวกเขาราวกับโดนสารกระตุ้นบางอย่างฉีดอัดเข้าไปจนทำให้ร้องตะโกนเชียร์จางเย่ได้อย่างไม่หยุดหย่อน แม้ว่าดูผิวเผินพวกเขาแค่ตะโกนเรียกชื่อจางเย่เท่านั้น แต่สิ่งที่ซ่อนอยู่ในเสียงเชียร์นี้คือการตอกหน้ากลับใส่เมิ่งตงกั๋ว อัสนีไพศาลและพรรคพวก!

รองผู้อำนวยการสถานีเจี่ยสีหน้าหมองคล้ำ เขายืนขึ้นปรบมือให้ทุกคนหยุดตะโกน นี่มันการออกอากาศสดนะ พวกนายกำลังทำอะไรกันอยู่!?

เมื่อเห็นรองผู้อำนวยการสถานีแสดงท่าทีมาแบบนี้แล้ว ทุกคนต่างหยุดโห่ร้องและเริ่มนั่งลงทีละคนๆ พวกเขาเหล่านี้ต่างรอดูความสนุกที่กำลังจะเกิดขึ้นถัดไปนั่นเอง!

พิธีกรจางหั่วที่ถูกมอบหมายมาให้รับหน้าที่เริ่มทำสิ่งที่เขาต้องทำต่อ เขาถาม “อาจารย์จางเย่ ลำนำบทนี้มีชื่อว่าอะไรครับ? คุณบอกพวกเราได้หรือเปล่า?”

จางเย่อมยิ้มตอบ “มันชื่อว่า ‘ลำนำทำนองวารี’ ”

ซุนเมิ่งเจี๋ยพูดต่อ “ฉันไม่รู้ว่าจะประเมินค่ามันได้อย่างไรดี เนื่องจากไม่ได้มีความรู้เฉพาะทางในด้านนี้ แถมยังไม่เข้าใจในลำนำนี้ดีนัก อย่างไรก็ตาม การที่ฉันถึงขนาดทำไมโครโฟนตกลงไปโดยไม่รู้ตัว คุณก็น่าจะรู้ดีแล้วว่าฉันรักกลอนบทนี้มากแค่ไหน บอกตามตรง ฉันชอบมันแทบตายแน่ะ ถ้อยคำที่ถูกเรียงร้อยกันมันสวยงามมาก สวยงามมากจริงๆ!”

จางเย่ราวกับไม่รู้ตัวเลยว่าเขาได้สร้างความปั่นป่วนมากขนาดไหน ชายหนุ่มรีบกล่าวต่อ “นั่นไม่เป็นไรหรอก คุณไม่ใช่คนที่สันทัดด้านนี้ก็จริง แต่ยังมีผู้เชี่ยวชาญอีกมากมายข้างๆ นี่ พวกเขาเป็นเหล่าอาจารย์จากสมาคมนักเขียนนครหลวงเชียวนะ” เขาหันไปมองเมิ่งตงกั่วและอัสนีไพศาล ทั้งคู่แอบกลับไปนั่งที่เดิมของตนระหว่างที่จางเย่ร่ายกลอนของตัวเอง อย่างไรก็ตาม ไม่ใช่เรื่องยากนักที่จะมองหาพวกเขา “อาจารย์เมิ่ง อาจารย์อัสนีไพศาล…ก่อนหน้านี้คุณทั้งสองบอกว่าผลงานของผมไม่มีคุณค่าทางวรรณกรรม ก่อนหน้านี้พวกคุณบอกว่าผมไม่ได้เรื่องนักในด้านการแต่งกลอน ถูกแล้ว ผมยอมรับเลยว่าเป็นแค่มือใหม่และมือสมัครเล่น ดังนั้นจึงอยากเรียนถามอาจารย์ทั้งสองให้ช่วยแนะนำผมหน่อยสิ ผมหวังว่าอาจารย์ทั้งสองจะช่วยชี้แนะจุดบกพร่องในกลอนที่ผมเพิ่งร่ายออกไป จะได้หรือไม่?”

จางหั่วแทบอดกลั้นหัวเราะไว้ไม่อยู่

ซุนเมิ่งเจี๋ยก็ทำหน้าไม่ถูก ไม่รู้จะหัวเราะดีหรือว่าร้องไห้ดี

เมื่อได้ยินเช่นนี้ อัสนีไพศาลแทบกระอักเลือดออกมา เขาอยากจะก่นด่าแม่ของจางเย่นัก ปู่แกสิ! ให้ฉันแนะนำงั้นเหรอ ตูดฉันเถอะ!

ชี้แนะ? หาข้อบกพร่อง? ฉันแทบจะยังไม่เข้าใจลำนำบทนี้ทั้งหมดเลยด้วยซ้ำ! แล้วจะให้ฉันหาจุดบกพร่องเนี่ยนะ!? ถึงแม้ว่าเขารู้สึกโกรธจนยากจะทานทน แต่ทั้งหมดทั้งมวลล้วนเกิดจากความอับอายนั่นเอง หากพูดอย่างซื่อตรงแล้ว อัสนีไพศาลไม่มีทางเลือกได้แต่ยอมรับว่ากลอนของจางเย่นั้นช่างไร้ที่ติจริงๆ ไม่ใช่แค่พวกเขาเท่านั้น ต่อให้ใครหน้าไหนก็ไม่มีทางหาที่ติจากมันได้หรอก จางเย่ถึงได้ใช้โอกาสนี้ซ้ำเติมพวกเขาอยู่นี่ไง!

เมิ่งตงกั๋วกลับตีเนียน เขายืนข้างๆ คนหนุ่มผู้หนึ่งจากสมาคมนักเขียนและกระซิบกระซาบอะไรบางอย่าง แสร้งทำเป็นไม่ได้ยินคำพูดของจางเย่ที่เอ่ยท้าทายเขา

ทุกคนที่เคยเรียกให้จางเย่ออกมาเพื่อสร้างความขายขี้หน้าให้กับตนเองไม่กล้าส่งเสียงอะไรอีก!

ต่อหน้ากลอนที่เลิศล้ำเช่นนี้ พวกเขาจะทำอะไรได้อีกเล่า!

เมื่อเห็นเช่นนี้ จางเย่ก็รู้ดีว่าไม่มีประโยชน์จะกล่าวอะไรอีกต่อไป เขาได้แสดงการตอบโต้ที่เหมาะสมออกไปแล้ว อีกอย่าง นี่เป็นการออกอากาศสดด้วย มีผู้ชมฟังรายการอยู่มากมาย มันคงไม่ดีนักถ้าเขาจะพูดมากเกินไป มิฉะนั้นคำพูดที่ไม่ยั้งคิดอาจกลับมาทำร้ายเขาก็เป็นได้ ถึงแม้ทุกคนจะรู้ดีว่าจางเย่ได้ตอบโต้สวนกลับไปแล้ว แต่สิ่งที่ชายหนุ่มพูดไปกลับไม่สามารถนำมาถือสาหาความได้ เพราะเขายอมรับว่าตนเป็นมือสมัครเล่นและขอคำแนะนำในฐานะผู้เริ่มฝึกหัด ดังนั้นต่อให้ใครอยากจะว่าจางเย่อย่างไรก็ไม่อาจทำได้ ด้วยเหตุนี้ชายหนุ่มจึงส่งไมโครโฟนกลับให้กับพิธีกรและเตรียมตัวเดินลงจากเวที

จางหั่วกล่าวอย่างอบอุ่นเป็นกันเอง “อาจารย์จาง ถึงแม้ว่าเราจะอยู่ในช่วงที่สองของกวีวิจักษ์ แต่ก็ยังนับเป็นส่วนหนึ่งของงานชุมนุมบทกวีฯ อยู่ กลอนของคุณจะต้องถูกโหวตโดยเหล่าผู้ฟังทางเน็ตอย่างแน่นอน คุณอยากจะพูดอะไรเพื่อเชิญชวนคนโหวตให้กับตนเองหรือเปล่าครับ?”

จางเย่หันกลับมายิ้มตอบ “ไม่เป็นไร มันไม่จำเป็นหรอกครับ”

ไม่เชิญชวนเหล่าผู้ฟังให้โหวตแก่ตนเอง? เมิ่งตงกั๋วและพรรคพวกต่างหาเสียงให้กับผลงานของตน แต่นายกลับบอกว่าไม่จำเป็นงั้นเหรอ?

จางหั่วไม่เข้าใจในความคิดของจางเย่ดีนัก แต่เขาก็เคารพการตัดสินใจของชายหนุ่ม

เมิ่งตงกั๋วที่อยู่ล่างเวทีหรี่ตาหลังจากได้ยิน ไม่หาเสียงให้กับผลงานของตน? งั้นยิ่งดี ถึงต่อให้เขาทำเช่นนั้นก็เถอะ เมิ่งตงกั๋วก็ยังเชื่อว่าผลงานของเขาต้องได้ที่หนึ่งอยู่แล้ว

มีสองเหตุผล หนึ่งคือเขารู้สึกว่ากลอนของตนดีมาก เมิ่งตงกั๋วไม่ได้คิดว่า ‘ห้วงคำนึงแห่งคืนฝนพรำกลางสารท’ ของเขาจะด้อยกว่า ‘ลำนำทำนองวารี’ ของจางเย่เลย เขารู้สึกว่ากลอนที่เขาแต่งขึ้นมาเป็นกลอนสำหรับเทศกาลไหว้พระจันทร์ที่ดีที่สุดของเขาในรอบหลายปีนี้ ยิ่งกว่านั้นเขายังได้เปรียบในเรื่องเวลาด้วย เมิ่งตงกั๋วเป็นคนแรกที่ขึ้นมาเอ่ยกลอนในงาน งานเริ่มตั้งแต่เวลาเที่ยงจนถึงบ่ายสอง เท่ากับว่ามีเวลาสองชั่วโมง ดังนั้นยิ่งเวลาผ่านไปมากเท่าไรคนก็ยิ่งโหวตให้มากเท่านั้น นี่เป็นเรื่องที่เห็นได้อย่างชัดเจน และเป็นเหตุผลว่าทำไมเมิ่งตงกั๋วถึงได้ขึ้นมาร่ายกลอนบนเวทีเป็นคนแรก ในฐานะรองประธานสมาคมนักเขียนนครหลวงและผู้นำของวงการ เขาคงไม่รู้จะเอาหน้าไปซุกไว้ที่ไหนหากได้ที่สองในการแข่งขัน ดังนั้นเขาและสถานีวิทยุได้เตี๊ยมกันมาก่อนล่วงหน้าแล้วว่าตัวเขาเท่านั้นที่จะเป็นผู้ชนะในครั้งนี้ เมิ่งตงกั๋วคงไม่เข้าร่วมงานแต่แรกอย่างแน่นอน หากมันจะสร้างชื่อเสียให้กับเขาน่ะ

แต่ดูฝั่งจางเย่สิ

ตอนนี้เวลาบ่ายโมงครึ่งแล้ว เหลือเวลาให้ชายหนุ่มแค่ครึ่งชั่วโมงเท่านั้น!

ต่อให้ชาวเน็ตหรือผู้ฟังคนอื่นๆ ชอบกลอนนี้จนต้องโหวตให้ มันจะได้มากแค่ไหนกันเชียว? ยังไงก็ไม่มีทางชนะเขาไปได้อย่างแน่นอน ด้วยเหตุนี้ เมิ่งตงกั๋วจึงยังคงเชื่อว่าชัยชนะอยู่ในกำมือของตน!

คนอื่นๆ ต่างเริ่มแลกเปลี่ยนความคิดกัน

อย่างอัสนีไพศาลและเห็ดแดงน้อยต่างก็มีความคิดเช่นเดียวกัน ถึงแม้ว่าลำนำของจางเย่จะยอดเยี่ยมไร้เทียมทานมาก แต่เขาไม่มีทางชนะอยู่ดี เป็นไปไม่ได้ด้วยซ้ำ ต่อให้จะเอาแค่ท็อปสามก็ตามที เวลาแค่ยี่สิบนาทีจะได้คะแนนโหวตเท่าไรกันเชียว? คนอื่นๆ ต่างมียอดโหวตในกำมือเกินหมื่นไปเรียบร้อยแล้ว ถ้าจางเย่เอาตัวเองเข้าไปติดในท็อปสิบได้ก็ถือว่าเก่งมากพอแล้วล่ะ! พวกเขาไม่ได้ใส่ใจที่จางเย่เสียเปรียบกว่าในด้านเวลาที่มีจำกัด พวกเขาแค่รอผลลัพธ์ออกมาเท่านั้น ถ้าสามอันดับแรกเป็นของสมาคมนักเขียนและอันดับของจางเย่ต่ำไปกว่านั้น นั่นก็เท่ากับว่าเมิ่งตงกั๋วและพรรคพวกสามารถกู้หน้าของตนกลับมาได้บ้างแล้ว!

มาดูกัน!

บทลำนำของนายครั้งนี้แน่นอนว่ามันมีคุณค่าทางวรรณกรรมมาก!

พวกเรายอมรับว่ามันดีสุดๆ เลยล่ะ!

แต่แล้วยังไงล่ะ? อันดับนายก็ต่ำกว่าเราอยู่ดีไม่ใช่เหรอ? สุดท้ายทุกคนจะเห็นว่านายก็ยังด้อยกว่าพวกเราสมาคมนักเขียนนครหลวงอยู่ดี!

เหล่าผู้เชี่ยวชาญพวกนี้เป็นพวกหัวรั้นยิ่งนัก เรื่องมันเริ่มจากความขัดแย้งเล็กๆ น้อยๆ เท่านั้น แต่สถานการณ์กลับแย่ลงไปเรื่อยๆ และไม่มีฝั่งใดที่จะยอมถอยแม้แต่ก้าวเดียวด้วย พวกเขาพยายามข่มจางเย่ให้ได้มากที่สุด! นี่เป็นการดวลระหว่างความเชื่อดั้งเดิมของเหล่าอาจารย์จากสมาคมนักเขียนนครหลวงกับจางเย่ ผู้ที่มีความคิดสมัยใหม่และเป็น ‘มือสมัครเล่น’ ที่เขียนนิยายลึกลับ นิทาน และกลอนทั้งหลาย! พวกเขาจะไม่ยอมแพ้จนกว่าจะได้เห็นอีกฝ่ายพังพินาศไป!


-*-*-*-*-*-*-*-*-*-*-*-*-*-*-*-*-


[Go To Next Chapter]( ./60.md)