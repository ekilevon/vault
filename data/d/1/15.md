##บทที่ 14 : รายการเที่ยงคืนกลายเป็นรายการยอดนิยม!
“นี่เป็นสามอันดับแรกของช่องเรา” จ้าวกั๋วโจวรู้สึกยินดีมาก เอ่ยชมเชย “ตอนนี้ฉันอยากจะชมทีมรายการ ‘เรื่องสยองขวัญยามค่ำคืน’ โดยเฉพาะอย่างยิ่งจางน้อย การที่รายการภาคดึกสามารถขึ้นมาติดอันดับท็อปสามในครั้งแรกที่ออกอากาศ เป็นเรื่องที่ไม่เคยเกิดขึ้นมาก่อนและสมควรจะถูกบันทึกไว้ ฉันดูกราฟยอดผู้ฟังแล้วพบว่ามันคงที่มาก ช่วงต้นรายการจนถึงตอนสุดท้ายแทบจะไม่แตกต่างกันเลย ตั้งแต่เที่ยงคืน เรตติ้งก็อยู่สูงตลอด นี่แสดงให้เห็นว่าผู้ฟังตอบรับกับพล็อตเรื่อง ขอให้ทุกคนปรบมือชมเชยจางน้อยและอวยพรให้เขาตั้งใจทำงานต่อไป!”

แปะๆๆ

ทุกคนต่างปรบมือชื่นชม

แต่เถียนปินไม่แม้แต่จะขยับ เขาไม่สามารถรับความจริงที่เกิดขึ้นได้!

จางเย่ประสานมือขอบคุณตอบ “ต้องขอบคุณความช่วยเหลือหัวหน้าและการสนับสนุนจากทุกคน ผมคนเดียวคงไม่สามารถทำมันได้ขนาดนี้หรอกครับ”

“ ‘พูดคุยรอบโลก’ ยอดผู้ฟัง 3.17%”

“ ‘บันเทิงรายวัน’ ยอดผู้ฟัง 2.29%”

“ ‘เรื่องสยองขวัญยามค่ำคืน’ ยอดผู้ฟัง 0.98%”

“ ‘มาหัวเราะกันเถอะ’ ยอดผู้ฟัง 0.92%”

“ ‘ไฮไลต์ข่าวสถานี (การถ่ายทอดร่วมกัน)’ ยอดผู้ฟัง 0.89%”

อันดับหก… อันดับเจ็ด… เรตติ้งค่อยๆ น้อยลงไปเรื่อยๆ

ในที่สุดก็มาถึงอันดับสุดท้าย รายการ ‘จากวัยชราสู่วัยเยาว์’ มาแทนตำแหน่งของ ‘เรื่องสยองขวัญยามค่ำคืน’ ด้วยยอดผู้ฟัง 0.27%

หลังจากจ้าวกั๋วโจวประกาศเสร็จ เขาสรุปผลลัพธ์ของวันที่ผ่านมา ก่อนจะปล่อยทุกคนกลับไปทำงานของตนเอง

จางเย่กลับไปยังที่ของตนและเริ่มเตรียมตัว หากมองแต่ภายนอกชายหนุ่มดูสงบนิ่ง แต่ในใจของเขาแทบจะระงับความตื่นเต้นไว้ไม่อยู่ ถ้ารอบข้างไม่มีคนอยู่จางเย่คงจะยิ้มให้ปากฉีกกันไปเลย หลักจากรวบรวมสมาธิสักพัก เขาจึงวิเคราะห์ถึงเหตุผลที่เรตติ้งรายการพุ่งกระฉูด สาเหตุที่สำคัญที่สุดน่าจะเป็นเพราะสภาวะตลาดนิยายลึกลับสยองขวัญของโลกนี้ยังอยู่ในช่วงตั้งไข่ ผลงานดีๆ แทบจะไม่มีเลย เรื่องที่จัดว่าพอใช้ได้มีอยู่แค่สี่ห้าเรื่องเท่านั้น แต่ในสายตาของจางเย่ นิยายสี่ห้าเรื่องนี้คุณภาพถือว่าธรรมดามาก ดังนั้นตลาดจึงกระหายผลงานอย่างมาก มาตอนนี้ จางเย่ได้นำเอานิยายแนวใหม่อย่างการปล้นสุสานมาสู่พวกเขา เป็นเรื่องที่ผ่านการทดสอบจากตลาดนิยายที่อิ่มตัวแล้วในโลกของเขา กุญแจสำคัญของเรื่องนี้ก็คือมันถูกเผยแพร่ครั้งแรกผ่านสถานีวิทยุ เป็นนิยายต้นฉบับซึ่งไม่มีวางขายหรือหาอ่านได้จากที่อื่น ดังนั้นการได้เสียงตอบรับน่าตื่นตะลึงขนาดนี้จึงเกินความคาดหมาย เกินความเข้าใจของทุกคน 

บ่ายวันนั้น ตารางการอัดได้ถูกยืนยันแล้ว

ผู้ช่วยสาวเสี่ยวฟางเดินมาหาจางเย่พร้อมกับกระดาษในมือพลางยิ้มหวาน “อาจารย์จาง เรื่องอัดรายการของคืนนี้ คุณสามารถใช้ห้องอัดที่ 7 ได้ตั้งแต่ 10 เช้าจนถึง 11 โมงครึ่งค่ะ แล้วก็อย่าใช้เวลาเกิน 11 โมง 40 นาทีนะคะ เพราะว่ายังมีรายการอื่นรอใช้ต่ออีก ส่วนช่วงบ่ายห้องที่ 8 จะว่าง ถ้าอาจารย์พร้อมจะอัดได้อีกสองตอน จะให้ฉันช่วยจองเวลาให้ไหมคะ? จองได้ถึงสามชั่วโมงเลยค่ะ”

จางเย่พิจารณาอยู่ชั่วครู่ “ดีครับ ถ้าอย่างนั้นก็รบกวนด้วยนะ จองได้นานแค่ไหนก็เท่านั้น วันนี้ฉันจะอัดให้เสร็จสามตอนเลย” แน่นอนว่ามันเป็นเรื่องดีที่จะอัดรายการล่วงหน้าเอาไว้ก่อนในขณะที่ยังมีสุขภาพแข็งแรงและกำลังใจเต็มเปี่ยม ดีกว่าไปเร่งทำเอาเฉพาะหน้า นอกจากนี้ด้วยอาชีพที่ใช้เสียงเป็นหลัก ถ้าหากเกิดเจ็บไข้ได้ป่วยขึ้น มันจะส่งผลต่อคุณภาพของรายการอย่างแน่นอน การเตรียมอัดรายการไว้จึงเป็นทางเลือกที่ดีกว่า

“ได้ค่ะ” เสี่ยวฟางตอบรับ “ถ้าอย่างนั้นจะให้ฉันช่วยเตรียมสคริปต์ไว้ให้ด้วยเลยดีไหม?”

จางเย่โบกมือปฏิเสธ “ไม่จำเป็นหรอก ฉันไม่ต้องใช้สคริปต์อะไรทั้งนั้น ไปอัดรายการมันทั้งอย่างนี้แหละ”

ไม่ใช้สคริปต์? เสี่ยวฟางอดไม่ได้ที่จะชื่นชมเขา เหล่าเพื่อนร่วมงานที่ได้ยินต่างก็รู้สึกประทับใจเช่นกัน ไม่ต้องพูดถึงฝีมือแต่งเรื่องของอาจารย์จางที่เพิ่งเข้ามาใหม่ แค่ฝีมือการท่องบทโดยไม่มีสคริปต์ก็เป็นที่หนึ่งไม่มีสองในสถานีวิทยุนครหลวงแล้ว แม้กระทั่งรายการที่ต้องอาศัยความไหลลื่นอย่างการสัมภาษณ์ พวกพิธีกรยังต้องอาศัยสคริปต์ไว้เป็นแนวทางเลย ไม่จำเป็นต้องพูดถึงพวกรายการแนวเล่าเรื่องแบบนี้!

เถียนปินจ้องมองจางเย่ด้วยความริษยา ดูทุกคนตอนนี้สิ มันก็แค่ตอนแรกเท่านั้นแหละที่ทำยอดผู้ฟังได้มากมายขนาดนี้ ฉันไม่เชื่อหรอกว่าตอนต่อๆ ไปยอดผู้ฟังจะมากเหมือนเดิม เพราะสถานีโฆษณารายการไว้ตั้งมากมายขนาดนั้น ไม่แปลกหรอกที่ตอนแรกจะมีเรตติ้งถล่มทลายได้ เถียนปินเองเคยเล่านิยายเรื่องใหม่เมื่อช่วงปีที่ผ่านมา และวันแรกที่ออกอากาศเขาไต่ไปอยู่อันดับที่เก้า แต่หลังจากนั้นมันก็ค่อยๆ ตกลงมาเรื่อยๆ จนกลับมาอยู่รั้งท้ายเหมือนเดิมตามปกติ มันเป็นกฎของรายการตอนดึกที่ไม่มีวันเปลี่ยนแปลง ไม่มีใครหนีพ้นคำสาปนี้ไปได้!

คอยดูวันพรุ่งนี้และวันต่อๆ ไปเถอะ! ฉันจะนั่งรอดูนายร้องไห้กับสิ่งที่เกิดขึ้น!

เถียนปินมั่นใจในความคิดของตนมาก!

เพื่อนร่วมงานคนอื่นๆ ในช่องวรรณกรรมรวมไปถึงจ้าวกั๋วโจวต่างก็คิดเช่นเดียวกัน โชคดีเกิดขึ้นแค่ช่วงออกอากาศตอนแรกเท่านั้น ไม่ว่าอย่างไร นี่ก็เป็นรายการภาคดึก เป็นรายการตอนเที่ยงคืน เป็นช่วงเวลาที่มีฐานผู้ฟังต่ำที่สุด ดังนั้นคงไม่สามารถรักษาตำแหน่งที่สามไว้ได้อย่างแน่นอน ไม่แปลกเลยหากรายการจะร่วงลงไปอยู่ประมาณอันดับที่สิบ

อย่างไรก็ตามสถานการณ์กลับไม่เป็นอย่างที่ทุกคนคาดคิด!

‘คนขุดสุสาน’ ในตอนที่สองมียอดผู้ฟังตกลงไปเล็กน้อย แน่นอนว่าต่อให้ดีแค่ไหนก็ไม่สามารถทำให้ทุกคนชอบได้หมด เมื่อมีคนรักย่อมต้องมีคนเกลียด เราไม่สามารถไปบังคับมันได้ หลังจากผู้ฟังที่หนุนเรตติ้งตอนแรกให้ขึ้นสูงได้หายไป ผลคือรายการร่วงลงมาอยู่อันดับที่หกของทั้งสถานี อย่างไรก็ตามตอนที่สามของ ‘คนขุดสุสาน’ กลับสร้างปรากฏการณ์ขึ้นอีกครั้ง โดยตีกลับมาแย่งชิงอันดับที่สามของช่องวรรณกรรมได้อีก! เห็นได้ชัดว่าแม้เหล่าผู้ฟังบางส่วนจะเลิกฟังไปบ้าง แต่ยังมีผู้ฟังรายใหม่ๆ อีกจำนวนมากที่มาเติมเต็มส่วนที่ขาดหาย!

เสียงทุ้มลึกของจางเย่ไหลผ่านวิทยุออกมา “ท่อนซุงนับพันถูกใช้สร้างหอคอยปิรามิดเหนือพื้นดิน แสงของดวงดาวสีแดงสาดส่องเหนือหอคอยอยู่เลือนราง ฐานของหอคอยกว้างกว่า 200 เมตรสร้างขึ้นจากซีเมนต์ ไม้พันปีของต้นซีดาร์ถูกใช้สร้างในส่วนลำตัวของหอคอยเก้าชั้น แต่ละชั้นถูกอัดแน่นไปด้วยซากกระดูกแห้งที่สวมใส่ชุดโบราณอย่างแปลกประหลาด มันเป็นซากของผู้คนทุกเพศทุกวัย ไม้แต่ละชิ้นถูกสลักด้วยอักษรของชาวธิเบต นี่มันสุสานงั้นหรือ? ใครกันที่มาสร้างสุสานใหญ่โตอยู่ใต้ดินแบบนี้น่ะ? ”

เหล่าผู้ฟังทั่วทั้งเมืองต่างรู้สึกขนพองสยองเกล้าไปกับสิ่งที่พวกเขาฟัง!

จางเย่นั่งฟังรายการของตนเองที่บ้านเช่นกัน ชายหนุ่มเปิดอินเทอร์เน็ตเพื่อดูเสียงตอบรับของเหล่าผู้ฟังทั้งหลายไปด้วย

“ฉันพลาดแล้ว! คืนนี้นอนไม่หลับอีกแล้วเนี่ย!”

“ฉันก็เหมือนกัน ให้ตายสิ ตอนนี้มันโคตรน่าตื่นเต้นเลย!”

“ทำไมต้องมาปล่อยให้ค้างแบบนี้ด้วยนะ? ทำไมมันถึงจบค้างอย่างนี้เนี่ย?”

“ขอเสนอให้มีต่ออย่างแรง! ไม่อย่างนั้นฉันหลับไม่ลงแน่ๆ!”

เสียงตอบรับของผู้ฟังเป็นไปในทิศทางที่ดีมาก มีตั้งแต่คนแก่จนไปถึงเด็กหนุ่มทั้งเพศชายและหญิง มันครอบคลุมทุกช่วงวัยเลยทีเดียว!

สิบนาทีหลังจากโปรแกรมรายการจบลง จางเย่สังเกตเห็นบนเวยป๋อของเขามีความคิดเห็นจากไอดีวีไอพีขึ้นมา เป็นไอดีของโปรดิวเซอร์ชื่อดังของสถานีโทรทัศน์ส่วนกลาง นามว่าหูเฟย ซึ่งมีคนติดตามมากกว่า 600,000 คน เขาโพสต์ว่า “เมื่อวานนี้ผู้อำนวยการคนหนึ่งในสถานีแนะนำให้ผมฟังรายการวิทยุ ‘เรื่องสยองขวัญยามค่ำคืน’ เขาบอกว่านิยายเรื่องที่ออกอากาศอยู่มันสุดยอดมาก ตอนแรกฉันก็ไม่ค่อยเชื่อเท่าไหร่นะ เลยลองฟังไปห้าตอน แต่ให้ตายเถอะ ผมประทับใจจริงๆ รู้สึกดีใจมากด้วย ในฐานะที่อ่านนิยายลี้ลับมามากมาย ไม่เคยมีเรื่องไหนที่ทำให้ผมทึ่งได้เท่านี้มาก่อน ประเทศเรายังขาดผลงานชั้นเลิศแบบนี้อยู่อีกมาก”

ด้านใต้ของโพสต์มีเหล่าแฟนๆ หลายคนรีบฟอร์เวิร์ดข้อความต่อ

“ ‘เรื่องสยองขวัญยามค่ำคืน’ งั้นเหรอ ไม่เคยได้ยินมาก่อนเลยแฮะ มันดีมากเลยเหรอ?”

“ถ้าแม้แต่อาจารย์หูยังบอกว่าประทับใจ มันต้องดีมากแน่นอนเลย!”

“ฮ่าๆ ขนาดอาจารย์หูยังแนะนำ? ดูเหมือนสไตล์ความชอบของเราจะเหมือนกันนะ ฉันฟัง ‘คนขุดสุสาน’ มาตั้งแต่ตอนแรกยังหยุดฟังไม่ได้เลย!”

เห็นเช่นนี้ จางเย่จึงรู้สึกดีมาก นี่เป็นหนึ่งในคำรับรองที่ยอดเยี่ยมเท่าที่เขาเคยได้รับมาเลย!
…

วันต่อมา

เรตติ้งของ ‘เรื่องเล่าสยองขวัญยามค่ำคืน’ ในวันที่ผ่านมาได้ถูกเปิดเผยออกมา!

ตอนที่หนึ่ง: 0.98% 

ตอนที่สอง: 0.69%

ตอนที่สาม: 1.01%

ตอนที่สี่: 1.14%

ตอนที่ห้า: 1.27%

หลังจากออกอากาศไปเกือบหนึ่งอาทิตย์ แม้รายการของจางเย่จะติดอยู่ในท็อปสาม แต่ก็ยังห่างไกลจากรายการอันดับสอง ‘บันเทิงรายวัน’ อยู่มาก ดูแล้วไม่มีทางจะสามารถเอาชนะไปได้ในเร็ววัน อย่างไรก็ตาม อันดับสามกลายเป็นสิ่งที่แน่นอนไปแล้ว เพราะเรตติ้งผู้ฟังทิ้งห่างจากรายการอันดับที่สี่ไปค่อนข้างมาก ยิ่งกว่านั้นยอดผู้ฟังก็เพิ่มขึ้นทีละเล็กทีละน้อยในทุกวันอีกด้วย นี่แสดงให้เห็นถึงศักยภาพในความก้าวหน้าของรายการ!

หลังจากได้ทำการเปิดเผยเรตติ้งออกมาแล้ว เหล่าผู้คนที่กังขาก็เริ่มหายไป รวมไปถึงเถียนปินด้วย

รายการ ‘เรื่องสยองขวัญยามค่ำคืน’ ได้สร้างปาฏิหาริย์ใหม่จนทำให้ใครหลายคนต้องจับตามอง!

เหล่าเพื่อนร่วมงานต่างแสดงความประหลาดใจและชื่นชมกับการมาถึงของคู่แข่งที่ไม่คาดฝันไว้ เรตติ้งรายการช่วงดึกมันพุ่งขึ้นมารวดเร็วเกินไปแล้ว!

แม้กระทั่งช่องจราจร ช่องดนตรีและช่องข่าวสารต่างก็รู้จักชื่อจางเย่! เป็นเรื่องปกติของสถานี จะเก็บความลับอะไรได้อยู่เหรอ?

“เฮ้ อาหลี่”

“เหล่าเหมิง? มีอะไรเหรอ?”

“ได้ยินมาว่าช่องวรรณกรรมของพวกนายมีคนฝีมือฉกาจเพิ่งเข้ามาเหรอ? ฉุดเรตติ้งรายการภาคดึกให้ขึ้นไปติดท็อปสาม? แข่งกับพวกรายการช่วงเวลาหลักได้เลย? มันจริงรึเปล่า?”

“อื้ม จริงสิ”

“สุดยอด สุดยอดเกินไปแล้ว”

“พี่ยังไม่ได้ฟัง ‘คนขุดสุสาน’ ล่ะสิ? ถ้าลองฟังดูจะไม่แปลกใจเลย มันเป็นนิยายที่เยี่ยมมากๆ แถมเป็นการเปิดเส้นทางแนวปล้นสุสานให้กับนิยายลี้ลับสยองขวัญเลยนะ เรียกได้ว่าเป็นต้นตำรับเลย! พี่อาจจะไม่รู้อะไร ทุกวันนี้แต่ละวันมีจดหมายส่งมาจากผู้ฟังล้นหลามเชียวล่ะ อย่างน้อยหนึ่งร้อยฉบับต่อวันแน่ะ!”

“ขนาดนั้นเลยเหรอ? เอาไว้ฉันต้องลองไปฟังมั่งแล้วสิ!”

จางเย่ที่เดินผ่านได้ยินสิ่งที่ทั้งสองพูดคุยกัน ชายหนุ่มรู้สึกอิ่มเอิบใจ ตอนนี้เขามีรากฐานที่มั่นคงไว้สำหรับยืนในสถานีแล้ว ‘เรื่องสยองขวัญยามค่ำคืน’ กลายเป็นรายการดาวเด่นของช่องวรรณกรรมแล้ว เพิ่มเรตติ้งผู้ฟังให้กับทางสถานีอย่างต่อเนื่อง แน่นอนว่าชื่อเสียงจางเย่ในฐานะดีเจก็ต้องเพิ่มไปด้วยเช่นกัน!

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./16.md)