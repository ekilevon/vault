##บทที่ 25 : มีสปอนเซอร์แล้ว!
พักกลางวัน

กลอนที่จางเย่มอบแก่คู่รักวัยเยาว์คู่นั้นได้แพร่สะพัดไปทั่วสถานีจากการพูดคุยแบบปากต่อปากของเหล่าพนักงาน ใครที่เดินผ่านไปมาจะได้ยินเสียงผู้คนคุยกันแต่เรื่องนี้อยู่ทั้งวัน

“จางน้อย นี่นายกินบะหมี่สำเร็จรูปอีกแล้วเหรอ?” ผู้อำนวยการเข้ามาทัก

จางเย่รีบร้อนซดคำสุดท้ายเข้าปากไปก่อนยิ้มตอบ “ใช่ครับ ผมแค่กินให้อิ่มท้องเท่านั้นน่ะครับ”

จ้าวกั๋วโจวถามอย่างกังวล “กินแบบนี้มันไม่ดีต่อสุขภาพนะ นี่เธอประหยัดค่าใช้จ่ายเพราะยังไม่ได้เงินเดือนหรือเปล่า? ฮะๆ ถ้าอย่างนั้นก็ไม่ต้องกลัวแล้วล่ะ ฉันมีเรื่องจะประกาศพอดีเลย” เขามองไปยังเหล่าพนักงานทั้งหลายแล้วกล่าว “ทุกคนกลับมาจากมื้อเที่ยงแล้วใช่มั้ย? เอาล่ะฟังทางนี้ก่อนนะ เกิดเรื่องยุ่งๆ ตอนเช้าไปบ้างแต่ไม่เป็นไร ฉันจะประกาศเรตติ้งของรายการเมื่อวานเดี๋ยวนี้แหละ”

ทุกคนหันมาสนใจรอฟัง

จ้าวกั๋วโจวหาที่นั่งก่อนจะเริ่มประกาศ “ที่หนึ่งได้แก่ ‘พูดคุยรอบโลก’ เรตติ้งผู้ฟังได้...” เขาจงใจยืดมันออกไปเล็กน้อยให้คนได้ลุ้น “4.09%!”

“หา?”

“จริงเหรอเนี่ย?”

“เกิน 4 เลยเนี่ยนะ?”

“เรตติ้งของเราทะลุ 4 ด้วย?”

แน่นอนว่าหวังเสียวเหม่ยก็ประหลาดใจกับเรื่องนี้เช่นกัน

จ้าวกั๋วโจวกล่าวอย่างพึงพอใจ “หลายปีที่ผ่านมา รายการของเสียวเหม่ยเป็นอันดับหนึ่งของช่องเรามาตลอด แต่มันอยู่แค่ระดับสามกว่าๆ เท่านั้น แน่นอนว่าครั้งนี้ทุกคนไม่ได้ฟังผิดไป มันเกินสี่แล้วจริงๆ ฉันอยากจะบอกอีกด้วยว่า ‘พูดคุยรอบโลก’ เมื่อวานนี้ ได้อันดับสี่จากทุกรายการของสถานีเราเลยทีเดียว ตามหลังอยู่แค่ 2 รายการของช่องข่าวและรายการ ‘เดินทางสุขใจ’ ของช่องจราจรเท่านั้น นี่เรียกว่าเป็นประวัติศาสตร์หน้าใหม่ของช่องเราเลยทีเดียว ทุกคนปรบมือให้กับเสียวเหม่ยด้วย”

เสียงปรบมือแสดงความยินดีพร้อมกับเสียงโห่ร้องอย่างสุขสันต์ดังขึ้น!

พนักงานทั้งหลายต่างปลาบปลื้ม ถ้าผลงานออกมาดีเท่ากับว่าโบนัสปลายปีก็จะทวีคูณไปด้วยเช่นกัน นี่จึงเป็นช่วงเวลาแห่งความสุขสำหรับทุกคนในช่องวรรณกรรมแห่งนี้

หวังเสียวเหม่ยอธิบาย “ขอบคุณทุกคนค่ะ เพียงแต่ว่าเมื่อวานมันเป็นกรณีพิเศษจริงๆ เราคงไม่สามารถรักษาอันดับไว้ได้หรอก” จากอันดับแปดอันดับเก้ามาสู่อันดับสี่จากทุกรายการของสถานี เธอรู้ดีว่าเป็นเพราะอะไร หลังจากตื่นเต้นอยู่สักพัก หญิงสาวก็สงบลงกลับมานิ่งเฉยดังเดิม

แน่นอนว่าไม่ใช่แค่หวังเสียวเหม่ยที่คิดเช่นนั้น จ้าวกั๋วโจวและคนอื่นๆ ต่างคิดไปในทางเดียวกัน จ้าวกั๋วโจวพูดต่อ “ขอให้ทุกคนปรบมือชมเชยอาจารย์จางน้อยอีกสักรอบนะ ผลงานเมื่อวานต้องขอบคุณอาจารย์จางน้อยจริงๆ ไม่ใช่แค่เขาช่วยเราพ้นสถานการณ์วิกฤตมาได้ แต่ยังช่วยดึงเรตติ้งของรายการ ‘พูดคุยรอบโลก’ ขึ้นไปอีกด้วย เอาล่ะ ฉันจะประกาศเรตติ้งของ ‘เรื่องสยองขวัญยามค่ำคืน’ ต่อเลย เมื่อคืนรายการของจางน้อยมีเรตติ้งผู้ฟัง 1.57% ได้อันดับสามของช่องเราเช่นเคย แถมยังสูงกว่าเรตติ้ง 1.4% ของช่วงวันหยุดสุดสัปดาห์อีกต่างหาก ซึ่งแน่นอนว่าเป็นผลจากเหตุการณ์เมื่อวานเช่นกัน ฉันเชื่อว่าภายใต้การทำงานของอาจารย์จางน้อย ‘เรื่องสยองขวัญยามค่ำคืน’ จะมีเรตติ้งที่สูงยิ่งขึ้นไปอีก ด้วยเหตุนี้ฉันกับรองผอ.แผนกขออนุมัติจากผู้บริหารว่าเดือนนี้ เราจะให้โบนัสพิเศษแก่อาจารย์จางน้อยเป็นเงิน 5,000 หยวน มีใครคัดค้านหรือไม่?”

“ไม่ค้าน”

“เขาสมควรได้รับมัน!”

“อาจารย์จางน้อย ยินดีด้วยนะ!”

จางเย่แสร้งปฎิเสธอย่างสุภาพ “หัวหน้าครับ แบบนี้จะดีเหรอ? ผมยังเป็นแค่เด็กใหม่นะ ผมว่า...”

จ้าวกั๋วโจวยิ้มพร้อมกับพูด “เอาไว้ฉันจะให้ฝ่ายการเงินโอนเงินเข้าบัญชีให้ก็แล้วกัน นี่เป็นสิ่งที่นายควรจะได้ นอกจากนี้โบนัสนี่ยังมีอีกเหตุผลหนึ่งด้วย จากวันนี้เป็นต้นไป ‘เรื่องสยองขวัญยามค่ำคืน’ จะมีสปอนเซอร์แล้ว ‘คนขุดสุสาน’ ของเธอมีเรื่องราวเกี่ยวกับพวกวัตถุโบราณมากมายแถมยอดผู้ฟังยังสูงอีก ทำให้พวกโรงรับจำนำใหญ่ๆ ติดต่อมายังสถานีของเราเพื่อขอเป็นสปอนเซอร์ให้กับรายการนี้ จำนวนที่แน่ชัดยังบอกไม่ได้ แต่บอกได้เลยว่าค่าสปอนเซอร์ของ ‘เรื่องสยองขวัญยามค่ำคืน’ เนี่ย...พอๆ กับพวกรายการช่วงเวลาหลักของเราเลยล่ะ สูงมากทีเดียว!”

อะไรนะ?

เกือบจะเท่ากับรายการช่วงเวลาหลักเลยเหรอ?

ทุกคนต่างตกตะลึงกับข้อมูลที่ถูกเปิดเผยออกมา ไม่ว่าอย่างไร ‘เรื่องสยองขวัญยามค่ำคืน’ ก็เป็นรายการภาคดึก โดยปกติคนฟังน้อยกว่ารายการในช่วงห้าทุ่มถึงเที่ยงคืนด้วยซ้ำ แต่การที่บอกว่าค่าสปอนเซอร์ได้เท่ากับรายการในช่วงเวลาหลักนี่มัน นี่มันบ้าไปแล้วไม่ใช่อย่างนั้นเหรอ? อย่างไรก็ตาม พอมาลองคิดดูแล้วก็ถือว่าสมเหตุสมผลอยู่ ‘เรื่องสยองขวัญยามค่ำคืน’ ไม่ได้มีเถียนปินเป็นดีเจหลักอีกต่อไปแล้ว นับตั้งแต่ได้จางเย่มาคุมรายการแทน เรตติ้งผู้ฟังก็พุ่งกระฉูดขึ้นไปเรื่อยๆ ดังนั้นมันไม่แปลกเลยถ้าพวกธุรกิจโรงรับจำนำที่มีวัตถุโบราณต่างๆ ที่เกี่ยวข้องกับเรื่องนี้จะเสนอตัวเองเข้ามา ด้วยเหตุนี้ เงินค่าโฆษณาที่สูงมากมายจึงไม่นับว่าแปลกเกินไป!

“อาจารย์จางน้อย ต้องเลี้ยงพวกเราด้วยนะ”

“ใช่แล้ว ต้องเลี้ยง หลีกเลี่ยงไม่ได้แล้วล่ะ”

“ค่าสปอนเซอร์รายการช่วงบ่ายของฉันยังไม่สูงเท่านายเลย นี่ทำฉันเสียความมั่นใจเหมือนกันนะเนี่ย ฮ่าๆ เงินเดือนออกเมื่อไรอย่าขี้เหนียวมาก พาพวกเราไปเลี้ยงด้วยนะ!”

ยิ่งมีเงินโฆษณาจากสปอนเซอร์มากเท่าไร ก็จะยิ่งได้โบนัสบวกเข้าเงินเดือนสูงตามไปด้วยเท่านั้น จางเย่อาจจะเป็นเด็กใหม่ที่มีเงินเดือนน้อยเมื่อเทียบกับคนอื่นๆ แต่เมื่อบวกส่วนแบ่งจากค่าโฆษณาที่สูงเกือบเท่ารายการหลักแล้ว เงินเดือนของจางเย่อาจจะสูงกว่าพนักงานเก่าแก่ที่ทำงานมานานนับสิบปีในสถานีด้วยซ้ำ!

จางเย่ตอบรับอย่างยินดี “ได้เลยครับได้เลย”

เมื่อเห็นจางเย่ยินดีเช่นนั้น เถียนปินก็รู้สึกอิจฉาจนไส้เขียว เขาทำรายการ ‘เรื่องสยองขวัญยามค่ำคืน’ มาตั้งหลายปี เฉลี่ยแล้วกว่า 300 วันในหนึ่งปีจะไม่มีโฆษณาเข้ามาเลย บางคราวอาจจะมีเหล่าสปอนเซอร์โผล่มาบ้างในระยะสัญญาสั้นๆ แต่จำนวนเงินก็ช่างน้อยนิดนัก น้อยนิดมากๆ เลยด้วย แต่เจ้าคนแซ่จางนี่เพิ่งเริ่มทำงานได้ไม่กี่วัน ทำไมถึงได้โชคดีขนาดนี้? เถียนปินยังคงไม่ยอมรับในความสามารถของจางเย่ คิดเพียงว่าอีกฝ่ายโชคดีเท่านั้น

หลังจากประกาศเรตติ้งรายการเสร็จ จ้าวกั๋วโจวเรียกจางเย่มาคุยและเตือนเขาว่า “พวกสปอนเซอร์ใกล้จะมาถึงแล้ว วันนี้เป็นวันเซ็นสัญญา พวกเขาอยากจะเห็นเวลาเธอทำงานด้วยตาของตัวเองด้วย ฉันใช้ให้คนไปจองห้องอัดไว้เรียบร้อย ถ้าพวกเขามาถึงเมื่อไรเธอจะได้เริ่มงานได้ทันที ส่วนสคริปต์โฆษณานี่ฉันยังไม่ได้เห็นเหมือนกัน พวกเขาอาจจะเอามาด้วยตัวเอง แล้วฉันจะส่งมาให้เมื่อถึงเวลา”

จางเย่สอบถาม “บ่ายนี้อัดรายการหรือครับ?”

“ใช่แล้ว ปกติเธอก็ไม่ต้องใช้สคริปต์อยู่แล้วนี่นา มีปัญหาอะไรรึเปล่า?” จ้าวกั๋วโจวถาม

จางเย่กัดฟันตอบ “ไม่มีปัญหาครับหัวหน้า ผมขอไปเตรียมตัวก่อนแล้วกัน”

จ้าวกั๋วโจวพยักหน้าตอบรับ “ทำให้ดีล่ะ อย่าให้พวกสปอนเซอร์เห็นอะไรผิดสังเกต ไม่อย่างนั้นเรื่องเซ็นสัญญาอาจจะมีปัญหาได้”

“ผมเข้าใจครับ ไม่ต้องเป็นห่วง” จางเย่รับรอง

เมื่อหัวหน้าเดินออกไป สีหน้าของจางเย่เปลี่ยนเป็นเครียดทันที ไม่มีปัญหาน้องสาวแกสิ! เขาจำรายละเอียดของ ‘คนขุดสุสาน’ แทบจะไม่ได้แล้ว! จำได้เพียงโครงเรื่องอย่างหยาบๆ เท่านั้น ชายหนุ่มรีบควานหากระดาษเขียนร่างอะไรก็ตามที่เขามีอยู่ในหัว ความจริงแล้วจางเย่ตั้งใจจะทำมันตั้งแต่เช้า แต่ดันเกิดเรื่องเสียก่อน มาตอนนี้พวกสปอนเซอร์ก็กำลังจะมาในช่วงบ่ายเนี่ยนะ แทบจะไม่เหลือเวลาแล้ว ต่อให้เขาอยากจะพูดแบบด้นสดเขาก็ทำไม่ได้แน่ แย่แล้วๆ นี่ชื่อเสียงที่สั่งสมมาของเขาจะพังทลายอย่างนั้นเหรอ? ‘คนขุดสุสาน’ ไม่ใช่อะไรที่จะสามารถด้นสดมั่วๆ ไปได้ด้วย หรือว่าเขาจะเป็นคนที่ทำให้รายการพังเองกับมือกันนะ? 

ซวยแล้ว งานเข้า!

จบเห่แน่!

ยังโชคดีที่เขาได้โบนัสมา 5,000 หยวน มีเงินนี่แล้ว ต่อให้รายการพังไป จางเย่ก็ไม่รู้สึกอะไร ในโลกนี้เงินคือ...เดี๋ยวสิ ไม่ใช่แล้ว!

ก่อนหน้านี้ฉันพูดว่าเงินมันไม่ใช่ของสำคัญไม่ใช่อย่างนั้นเหรอ?

ขอคิดสักแป๊บนะ อืม ฉันพูดอย่างนั้นจริงๆ เหรอ? ช่างมันเถอะ เอาเป็นว่าฉันไม่เคยพูดก็แล้วกัน!


[Go To Next Chapter]( ./27.md)