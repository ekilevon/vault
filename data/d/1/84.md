##บทที่ 83 : จางเย่เขียนเรียงความชั้นประถม!
ยามเช้า

โรงเรียนสาธิตประถมหมายเลขสองเริ่มการสอน 

เสียงกริ่งที่คุ้นเคยดังขึ้น ครูผู้หญิงวัยประมาณสี่สิบปีถือแผนการสอนเดินเข้ามาในห้องเรียน “อรุณสวัสดิ์นักเรียนทุกคน”

“ทำความเคารพ!” หัวหน้าห้องร้องบอก

ทุกคนยืนขึ้นพร้อมเพรียง “สวัสดีครับ/ค่ะ คุณครู!”

ครูวิชาภาษายิ้มแย้ม “นักเรียนทุกคนนั่งลงได้”

เด็กคนอื่นๆ ต่างมุ่งมั่นตั้งใจฟังครูสอน มีเพียงเฉินเฉินน้อยของจางเย่เท่านั้นที่มักจะตอบสนองช้ากว่าคนอื่นๆ วงหน้าเล็กๆ นั้นปราศจากจิตวิญญาณและความสนใจโดยสิ้นเชิง ราวกับว่าไม่ได้กินข้าวเช้าอย่างนั้นแหละ จางเย่ไม่เคยเห็นรอยยิ้มแบบมีความสุขอย่างเด็กแปดขวบจากเฉินเฉินเลย ไม่เลยแม้แต่ครั้งเดียว เธอมักจะยิ้มแสยะพร้อมกับ ‘หึหึ’ อย่างเย็นชาอยู่เป็นประจำ

จางเย่กระตุ้นเธอ “สนใจเรียนหน่อยสิ”

เฉินเฉินน้อยพยักหน้าตอบรับ

คุณครูผู้หญิงได้ยินเสียงรบกวนการสอนจึงหันไปมองทางเฉินเฉินและพูดอย่างไม่พอใจ “เงียบด้วย นี่เริ่มเวลาเรียนแล้วนะ!” ก่อนจะยิ้มและหันไปพูดกับเหล่าผู้ปกครองต่อ “สวัสดีผู้ปกครองทุกท่าน วันนี้เป็นคลาสสังเกตการสอน ดังนั้นขอบคุณผู้ปกครองทุกท่านมากที่เสียสละเวลามาเข้าร่วมค่ะ สำหรับแผนการสอนวันนี้ ดิฉันอยากให้เป็นชั้นเรียนที่ผู้ปกครองมีส่วนร่วม ดังนั้นดิฉันจะให้โจทย์กับนักเรียนเป็นการเขียนเรียงความอย่างน้อย 200 คำ ผู้ปกครองอาจให้ความช่วยเหลือหรือแนะแนวเด็กๆ ของคุณได้ ทั้งนี้ก็เพื่อให้ผู้ปกครองเข้าใจว่าโลกของเด็กๆ เป็นอย่างไร และเพิ่มการพูดคุยโต้ตอบกัน เอาล่ะค่ะ ดิฉันจะให้โจทย์แล้วนะคะ”

เธอหันหลังกลับไปและเขียนมันลงบนกระดานดำ

หัวข้อ : เรียงความกล่าวชมพืชชนิดใดก็ได้

ข้อกำหนด : แก่นเรื่องต้องชัดเจน เขียนอย่างน้อย 200 คำ

คุณครูประจำชั้นจ้าวเหมยนั่งอยู่ด้านหลังห้อง คอยสังเกตดูเหล่านักเรียนของเธอ

ครูสอนภาษาปรบมือแล้วประกาศแก่ทุกคน “เอาล่ะนักเรียน เริ่มเขียนได้ ถ้าหากไม่มั่นใจว่าคำไหนเขียนอย่างไรก็ถามคุณพ่อคุณแม่ได้นะ”

“พ่อครับ ผมอยากเขียนเกี่ยวกับกุหลาบ!”

“ได้สิลูก เข้าท่าเลย”

“แต่ผมไม่รู้ว่า ‘กุหลาบ’ เขียนยังไง”

“มา เดี๋ยวพ่อจะสอนให้นะ”

“หม่ามี้ หม่ามี้ หนูอยากเขียนชมต้นหยินเชียน อ๊ะ กล้วยไม้ก็ดีนะ กล้วยไม้ที่บ้านเราก็สวยมากด้วย แถมแม่บอกว่ามันทั้งมีชื่อเสียงแล้วก็แพงสุดๆ ด้วยใช่ไหมคะ?”

ทุกคนเริ่มขยับปากกาเขียน

มีเพียงเฉินเฉินเท่านั้นที่นั่งนิ่งเป็นเวลานาน เธอกัดปากกาอย่างไม่รู้ว่าจะเขียนอะไรดี สุดท้ายเธอหันหน้าไปมองจางเย่ “จางเย่”

จางเย่ถามกลับ “ว่าไง?”

เฉินเฉินส่งปากกาให้ชายหนุ่มอย่างนิ่งสงบ “เขียนให้หนูหน่อยสิ”

จางเย่จ้องเด็กหญิง “ครูสั่งงานเธอนะ พวกเราผู้ใหญ่ทำได้อย่างมากแค่สอนเธอเขียนคำที่ไม่รู้เท่านั้น เธอนี่เข้าใจเล่นนะ เร็วเข้า รีบเขียนด้วยตัวเองซะ”

เฉินเฉินแย้งด้วยเสียงเบา “หนูเขียนไม่ได้”

จางเย่พยายามให้กำลังใจเธอ “จะเขียนไม่ได้ได้ยังไง? ลองคิดถึงต้นไม้ที่ชอบสิ แล้วก็เขียนว่ามันดียังไง สวยยังไง แค่นั้นเอง เธอพูดเก่งไม่ใช่เหรอ? คำศัพท์เธอก็น่าจะมากกว่าเด็กรุ่นเดียวกันด้วย เธอทำได้อยู่แล้วน่า” ในฐานะที่จางเย่เป็นคนทำงานสายอาชีพด้านการพูดอย่างดีเจวิทยุ แน่นอนว่าชายหนุ่มดูออกว่าเฉินเฉินเป็นเด็กที่ฉลาดเกินตัวทีเดียว

แต่ทว่า เฉินเฉินกลับไม่สามารถเขียนอะไรได้เลย เธอนั่งอยู่เป็นนานโดยที่ไม่เขียนอะไรแม้แต่ตัวเดียว เห็นได้ชัดเลยว่าตอนนี้เด็กหญิงกำลังเริ่มรู้สึกเครียดมากขึ้นไปเรื่อยๆ

ทันใดนั้นเอง มีเสียงคนเดินเข้ามาจากด้านนอก

คุณครูใหญ่เข้ามาพร้อมกับคนอีกหนึ่งคณะที่ดูเหมือนว่าน่าจะมาจากกระทรวงศึกษาธิการ ทั้งชายและหญิง อ่อนและแก่กว่า 20 คนตบเท้าเดินเรียงเข้ามา

ครูสอนภาษารีบกล่าวทักทาย “ผอ.หลิว ครูใหญ่หลี่”

คุณครูใหญ่หลี่แห่งโรงเรียนสาธิตประถมหมายเลขสองวาดมือลง “สอนต่อเถอะ ไม่ต้องสนใจพวกเราหรอก”

ครูประจำชั้นจ้าวเหมยยืนขึ้นต้อนรับพวกเขาเช่นกัน ก่อนเชื้อเชิญพวกเขามานั่งเก้าอี้หลังห้อง ซึ่งจัดเตรียมไว้แล้ว “เชิญนั่งเลยค่ะทุกท่าน ตอนนี้เด็กๆ กำลังเขียนเรียงความวิชาภาษาจีนอยู่ค่ะ”

อธิบดีหลิวจากกระทรวงศึกษาธิการกล่าวอย่างยินดี “เยี่ยมไปเลย เราต้องรอฟังเรียงความของเด็กๆ แล้วล่ะ”

จางเย่กวาดสายตามองดูด้านหลัง แล้วจึงเข้าใจว่าพวกเขาจัดคลาสสังเกตการสอนก็เพราะว่าคนจากกระทรวงศึกษาธิการจะมาตรวจดูงานนั่นเอง เฮ้อ...นี่ยุ่งยากจริงๆ อะไรก็ตามที่เป็นทางการมักจะน่าปวดหัวเสมอ

ไม่นานนัก ครูสอนภาษามองดูนาฬิกาของเธอ “เอาล่ะ หมดเวลาแล้วนะ ใครที่เขียนเสร็จแล้วยกมือขึ้น ครูจะได้เริ่มอ่านเลย หึหึ นี่เป็นชั้นเรียนสาธิต ดังนั้นใครก็ตามที่ได้ที่หนึ่งสำหรับเรียงความวันนี้จะถูกนำมาออกอากาศที่โรงเรียนด้วยนะ นี่เป็นโอกาสหายากเลยทีเดียว”

เมื่อได้ยินเช่นนั้น เหล่าเด็กๆ เริ่มรู้สึกตื่นเต้นมากขึ้น!

“ผมเขียนเสร็จแล้วครับ!”

“หนูก็เสร็จแล้วเหมือนกันค่ะ!”

“อ่านของผมก่อนนะ! อ่านของผมก่อน!” 

ทุกคนต่างกระตือรือร้น เด็กๆ อยากแสดงความสามารถที่ตนมี

ครูใหญ่หลี่พอใจอย่างมาก เขาหันไปพูดกับหัวหน้า “ท่านอธิบดีหลิว นี่เป็นห้องเรียนสาธิตชั้นประถมปีที่สองที่ดีที่สุดของโรงเรียนเราเลย พวกเด็กๆ มีความกระตือรือร้นกันมาก”

“ฉันเห็นแล้วล่ะ” อธิบดีหลิวกล่าวชม “เยี่ยมมาก”

มีเพียงเหราเฉินเฉินเท่านั้นที่ก้มหน้าไม่ส่งเสียง สมุดเรียงความของเธอยังคงว่างเปล่า เฉินเฉินหันไปมองรอบตัว เห็นเพื่อนร่วมชั้นของเธอต่างชูมือ เด็กหญิงค่อยๆ เม้มปากของตัวเองแน่น

จางเย่ไม่อาจทนมองได้อีกต่อไป ชายหนุ่มกัดฟันและไม่สนใจอะไรอีกแล้ว ถ้าฉันต้องเขียนก็เอาวะ! เขาไม่อาจทนเห็นเด็กคนนี้สูญเสียความมั่นใจต่อหน้าเหล่าเพื่อนร่วมชั้นของเธอได้ ยิ่งไปกว่านั้น ครูสอนภาษายังเคยถูกเฉินเฉินยั่วโมโหมาก่อนด้วย ถ้าเกิดเธอยังฝังใจอยู่และใช้โอกาสนี้กีดกันเฉินเฉินมากยิ่งไปอีกล่ะก็ นี่เป็นสิ่งที่จางเย่ไม่อยากให้เกิดเลย คุณน้าเจ้าของห้องช่วยเหลือเขามาเสมอในเวลาที่เขาลำบาก พี่สาวเหราฝากฝังหลานของเธอให้เขาดูแล จางเย่จึงไม่อาจปล่อยให้เด็กคนนี้ต้องมาเจออะไรแบบนี้ได้!

“เฉินเฉิน” จางเย่กระซิบ “เดี๋ยวฉันจะพูดให้ฟัง แล้วเธอก็เขียนตามนะ”

เฉินเฉินเม้มปากพร้อมกับผงกหัวตอบรับ เป็นครั้งแรกที่เธอไม่ได้โต้ตอบอะไรกับจางเย่

แต่ว่าจะเขียนอะไรดีล่ะ? เขียนชมพืชอะไรงั้นเหรอ? หัวสมองของจางเย่ก็ว่างเปล่าเช่นกัน ทันใดนั้นเอง ความคิดบางอย่างแล่นปราดเข้ามา ใช่แล้ว มีอยู่อันหนึ่งนี่นา! 

เฉินเฉินเร่งชายหนุ่ม “จางเย่”

“รู้แล้วๆ ไม่ต้องเร่งน่า ฉันคิดออกแล้วล่ะ” จางเย่ตอบ “หัวเรื่องชื่อว่า ‘บทสรรเสริญแด่ต้นไป๋หยาง’ ต้นไป๋หยางไม่ได้เป็นต้นไม้ธรรมดา ให้ข้าเอ่ยสรรเสริญเถิด” 

เฉินเฉินเขียนได้เร็วมาก เธอตวัดปากกาอยู่สองสามทีก็เขียนตามทันที่จางเย่พูดแล้ว

จางเย่กล่าวต่อไป “เมื่อขับรถไปยังที่ราบสูงอันไร้ที่สิ้นสุดทางทิศตะวันตกเฉียงเหนือของจีนแล้ว สิ่งที่ปรากฏต่อสายตาล้วนแต่เป็นดั่งผืนผ้าห่มมหึมาสีเหลืองและเขียว สีเหลืองคือพื้นดิน - ดินซึ่งยังไม่ผ่านการเพาะปลูก ที่ราบสูงสีเหลืองเป็นดั่งผลงานของพระแม่ธรณี เมื่อหลายแสนปีก่อนล้อมรอบไว้อยู่ด้านนอก ส่วนสีเขียวเป็นทุ่งข้าวสาลีที่ประกาศชัยชนะของมนุษย์ที่มีต่อธรรมชาติ พวกมันจะกลายเป็นคลื่นทะเลสีเขียวพริ้วไสวลู่ตามสายลมอ่อนพัดพา ที่นี่ชวนให้นึกถึงคำว่า ‘麦浪’ (ม่ายล่าง) ซึ่งหมายถึง ‘ระลอกรวงข้าว’ ช่างอดไม่ได้ที่จะชื่นชมถึงความฉลาดของบรรพบุรุษเราที่ประดิษฐ์คำแสนวิเศษนี้ขึ้นมา”

เฉินเฉินไม่รู้คำบางคำเนื่องจากเธอยังไม่ได้เรียนมัน จางเย่จึงสอนคำเหล่านั้นรวมไปถึงวิธีเขียนให้แก่เด็กหญิง



.…



หน้าชั้น ครูสอนภาษาหยิบเรียงความของเต๋อเต๋อขึ้นมา “เต๋อเต๋อยกมือเป็นคนแรก ดังนั้นครูจะอ่านของเขาก่อนนะ ‘ดอกไวโอเลต’ — ฉันชอบดอกไวโอเลต ครั้งหนึ่งพ่อกับแม่เคยพาฉันไปเที่ยวที่ยุโรป ฉันเห็นมันบนลานสนามเป็นครั้งแรก พวกมันสวยมาก…— ” หลังจากอ่านจบ ครูสอนภาษาก็เอ่ยชม “เขียนได้ดีมาก ครูรับรู้ได้ถึงความใส่ใจที่เต๋อเต๋อทำมาเลย การใช้คำต่างๆ ก็ดีมากด้วย”

เต๋อเต๋อรู้สึกยืดขึ้นมาหลังโดนชม

พ่อแม่ของเขาต่างยิ้มอย่างภาคภูมิใจเช่นกัน

“ตรงนั้น ถงถงยกมือแล้ว เอามาให้ครูอ่านต่อหน่อยซิ” ครูสอนภาษาหยิบเรียงความของเด็กหญิงตัวน้อยขึ้นมา “‘บทสรรเสริญแด่ต้นสนซีดาร์’ — ต้นสนซีดาร์เป็นหนึ่งในต้นไม้ที่เป็นสมบัติของโลก ด้วยการเก็บเกี่ยวที่มากเกินไป ทำให้สนซีดาร์โบราณเหล่านี้ไม่มีอยู่ต่อไปอีกแล้ว…—” หลังจากที่เธออ่านจบ แววตาของครูสอนภาษาเป็นประกาย “เรียงความของถงถงยังเยี่ยมขึ้นไปอีก หากเทียบกับของเต๋อเต๋อแล้ว มันยังลงลึกไปในรายละเอียดของการอนุรักษ์สิ่งแวดล้อม เขียนได้ดีมากทีเดียว ขอให้รักษาผลงานเช่นนี้ต่อไปนะ”

“ขอบคุณค่ะคุณครู” ถงถงหัวเราะคิกคัก เธอหันไปมองที่โต๊ะของเฉินเฉินและเชิดหน้าใส่ราวกับอยู่เหนือกว่า ดูออกไม่ยากเลยว่าความสัมพันธ์ระหว่างเด็กสองคนนี้ไม่ค่อยจะดีเท่าไรนัก

หนึ่งเรียงความผ่านไป...

สามเรียงความผ่านไป...

ห้าเรียงความผ่านไป...

เรียงความของนักเรียนทุกคนถูกอ่านไปหมดแล้ว

สุดท้ายครูสอนภาษาจึงเอ่ยถาม “มีใครที่เสร็จแล้วแต่ยังไม่ได้ให้ครูอ่านบ้าง?”

ถงถงพลันพูดขึ้นมาเสียงดัง “ของเหราเฉินเฉินยังไม่ได้อ่านเลยค่ะ” แล้วชี้ไปที่ฝ่ายตรงข้าม

พ่อของถงถงที่อยู่ข้างๆ มองไปยังเหราเฉินเฉินและจางเย่ สายตาของเขาเย็นชาเล็กน้อย จากนั้นจึงกล่าวถากถาง “ใช่แล้ว ผมก็อยากฟังเรียงความของนักเรียนเฉินเฉินเหมือนกัน” เทอมที่ผ่านมา เฉินเฉินทำให้ถงถงของเขาร้องไห้อยู่หลายครั้ง ดังนั้นพ่อของถงถงจึงรู้สึกไม่ชอบใจเด็กหญิงตัวน้อยเท่าไร เขาจงใจหาเรื่องเหน็บซ้ำอีก “คุณผู้ปกครองของเฉินเฉิน เสร็จหรือยังล่ะ? ถ้าเสร็จแล้วก็ให้ครูอ่านเสียสิ ได้ยินมาว่าผลการเรียนของเฉินเฉิน ‘โดดเด่น’ ทีเดียว เรียงความของเธอต้องเขียนได้ดีมากแน่ๆ!”

ทุกคนในห้องต่างรู้ดีว่าผลการเรียนของเฉินเฉินค่อนข้างแย่ ความจริงแล้ว เธอเป็นหนึ่งในคนรั้งท้ายของห้องเรียน!

เด็กๆ หลายคนที่ไม่เล่นกับเฉินเฉินต่างหันมาโห่ร้องใส่อย่างสาแก่ใจ

“อ่านสิ เฉินเฉิน!”

“ฉันก็อยากได้ยินเรียงความของเฉินเฉินเหมือนกัน!”

ครูสอนภาษาไม่อยากอ่านเรียงความของเฉินเฉินเท่าไรนัก ไม่ใช่ว่าเธอไม่รู้ผลการเรียนวิชานี้ของเฉินเฉินเสียเมื่อไร เด็กหญิงอยู่อันดับบ๊วยของห้อง ใกล้จะโดนดีดออกจากชั้นเรียนสาธิตในปีหน้าอยู่รอมร่อ วันนี้เป็นคลาสสังเกตการสอน มีครูคนอื่นๆ บรรดาหัวหน้าและผู้บริหารของโรงเรียน แม้กระทั่งคนใหญ่คนโตจากกระทรวงศึกษาธิการอยู่ที่นี่ด้วย เธออยากจะอ่านแต่ผลงานที่ดีๆ เท่านั้น เพื่อจะได้เป็นการสะท้อนถึงศักยภาพในการสอนของตัวเอง ดังนั้นครูสาวจึงกล่าว “เฉินเฉินอาจจะยังเขียนไม่เสร็จก็ได้”

พ่อของถงถงหัวเราะเยาะ “ฉันเห็นเธอหยุดเขียนไปสักพักแล้วนะ!”

คุณครูประจำชั้นจ้าวเหมยผู้อยู่ด้านหลังห้องเรียนพลันรู้สึกอารมณ์คุกรุ่นขึ้นมาเล็กน้อย พ่อแม่แบบไหนกันเนี่ย!? ทำไมคุณถึงปฏิบัติตัวกับเด็กคนอื่นแบบนี้กัน? มันจำเป็นไหมที่จะต้องไปเยาะเย้ยเด็กคนอื่นเขา? จริงอยู่ที่เฉินเฉินอาจจะมีปากที่คมและร้ายไปบ้าง อาจจะทำให้ลูกของคุณร้องไห้ แต่คุณก็ไม่ควรจะเอาเรื่องของเด็กมาเป็นปัญหาใหญ่โตไม่ใช่หรือ? ยิ่งไปกว่านั้น นี่เป็นเรื่องระหว่างเด็กสองคน แต่ทำไมคุณที่เป็นผู้ใหญ่ถึงก้าวเข้ามารังแกเด็กอีกคนเสียเองล่ะ? คำพูดนั่นมันอะไรกัน!? ตั้งแต่ที่เธอรู้ถึงประวัติความเป็นมาของครอบครัวเหราเฉินเฉินแล้ว ทัศนคติของจ้าวเหมยต่อเฉินเฉินจึงเปลี่ยนไปอย่างสมบูรณ์ เธอกลายเป็นใจกว้างและไม่ถือสาเรื่องราวในอดีตของเฉินเฉิน

จางเย่รู้สึกโมโหขึ้นมาบ้างแล้ว เขาจ้องกลับไปยังพ่อของถงถง ไอ้หลานคนนี้พูดอะไรของแกน่ะหา!? คิดจะหาข้อด่างพร้อยของฉันเรอะ? ได้สิ!

“เฉินเฉิน เธอ?” ครูสอนภาษาเอ่ยถามและส่งสัญญาณให้กับเฉินเฉินทางสายตาว่า หากเขียนไม่เสร็จก็ไม่เป็นไร

แต่ก่อนที่เฉินเฉินจะได้ส่งเสียงออกไป จางเย่พลันพูดออกมาก่อน “เด็กของผมเขียนเสร็จเรียบร้อยแล้ว! ในเมื่อทุกคนอยากจะฟังก็เชิญอ่านมันได้เลย!”

ครูสอนภาษาตื่นตระหนก เว*แล้ว.. นี่จะเอาจริงเหรอเนี่ย?

พ่อของถงถงแค่นหัวเราะ “คุณครู พวกเรารออยู่นะครับ”

เหล่าอธิบดีและผู้บริหารทั้งของกระทรวงศึกษาธิการและโรงเรียนไม่อาจทนดูต่อไปได้อีก พวกเขารู้สึกว่าพ่อแม่บางคนก็ช่างไร้น้ำอดน้ำทนเหลือเกิน พวกเขาจึงไม่คิดจะฟังต่อและเตรียมเดินออกไปสำรวจชั้นเรียนอื่นๆ

ขณะเดียวกัน ครูสอนภาษาได้เดินมาหยิบเอาเรียงความจากมือของเฉินเฉินไป ทันทีที่เธอกวาดตามองมัน ความรู้สึกแรกคือสับสนมึนงง ทำไมมีคำมากมายขนาดนี้? นี่มันเกิน 200 คำไปไกลแล้วนะ ทำไมเธอถึงเขียนเยอะขนาดนี้ล่ะ? นี่เธอสามารถเขียนชื่นชมพืชชนิดหนึ่งได้ยาวขนาดนี้เชียวเหรอ? ครูสาวอ่านด้วยน้ำเสียงกังขา “ชื่อเรื่อง : ‘บทสรรเสริญแด่ต้นไป๋หยาง’ ต้นไป๋หยาง มิได้เป็นเพียงต้นไม้ธรรมดา ให้ข้าเอ่ยสรรเสริญเถิด!”

เพียงแค่ประโยคแรกที่ออกมา ทุกคนต่างรู้สึกขบขัน

ชมต้นไป๋หยางเนี่ยนะ? บอกว่าไม่ใช่ต้นไม้ธรรมดา? นี่มันล้อกันเล่นชัดๆ! ต้นไป๋หยางซังกะบ๊วยที่เกลื่อนเต็มถนนไปหมด แถมส่วนใหญ่ยังอยู่ตามบ้านนอกอีกด้วย จะไปชมมันทำไม? ดูที่คนอื่นๆ เขียนสิ พวกเขาเขียนชมต้นกล้วยไม้ ต้นสนซีดาร์ หรือลาเวนเดอร์ ต่อให้แย่ของแย่ที่สุดขนาดไหนก็ยังชมกุหลายเลย!

แล้วนี่มันอะไรของเธอกัน?

ชมต้นไป๋หยาง?

โธ่เพื่อนเอ๋ย ทำไมไม่ชมกากไขมันในท่อน้ำทิ้งไปเลยล่ะงั้น!

เด็กหลายคนหัวเราะเยาะ ผู้ใหญ่ก็เช่นกัน อย่างเช่นพ่อของถงถงที่หัวเราะออกมาพร้อมกับเด็กๆ พวกเขาต่างมองด้วยสายตาเหยียดหยาม! เด็กหัวเน่ายังไงก็เป็นได้แค่เด็กหัวเน่า! ทำอะไรดีๆ ไม่ได้หรอก! นี่มันเรียงความขยะอะไรกันเนี่ย!? ไม่รู้สึกอายบ้างเหรอตอนที่เทียบกับคนอื่นๆ เขาน่ะ?

ครูสอนภาษาก็รู้สึกว่าเรียงความนี้มีปัญหาเช่นกัน หัวเรื่องไม่ได้ถูกเลือกมาดีนักแต่มันไม่มีทางเลือกอื่นแล้ว ผู้ปกครองบางส่วนจงใจบีบบังคับให้เกิดสถานการณ์เช่นนี้ เธอได้แต่จำใจอ่านมัน ทว่ายิ่งเธออ่านมันมากเท่าไร ความรู้สึกทึ่งก็ยิ่งเกิดขึ้นมากเท่านั้น สีหน้าของเธอกลายเป็นแสดงถึงความประหลาดใจออกมา!

นี่มัน...

นี่มันบทกวีงั้นหรือ?

ตอนนั้นเองที่ครูสาวตระหนักได้ว่าเรียงความนี้มันไม่ใช่พื้นๆ อย่างที่เธอคิด! การใช้คำอาจจะเรียบง่ายไม่ซับซ้อน แต่ทว่าไม่มีอะไรเป็นที่ติได้เลย!

“ด้วยลำต้นและรากตั้งตรง ไป๋หยางมุ่งสู่ที่สูง ตั้งมั่นและไม่ไหวเอนยามต้องลมพายุ”

“ต้นไป๋หยางมิได้เป็นต้นไม้ธรรมดา หากแต่เป็นต้นไม้ที่พบได้ทั่วไปในภาคตะวันตกเฉียงเหนือของประเทศจีน มันถูกมองข้ามไปเฉกเช่นเดียวกับพวกเราชาวเหนือ แต่อย่างไรก็ดี เฉกเช่นพวกเราชาวเหนือ ไป๋หยางนั้นมีพลังชีวิตที่กล้าแข็ง และสามารถมีชีวิตรอดผ่านความยากลำบากและแรงกดดัน ข้าให้ความชื่นชมอย่างยิ่ง ด้วยนี่คือสัญลักษณ์ของเราชาวเหนือ และยิ่งไปกว่านั้น คือจิตวิญญาณแห่งความสัตย์ซื่อ การยืนหยัด และก้าวไปข้างหน้า ศูนย์กลางแห่งจิตวิญญาณของความพยายามปลดปล่อยชาติของเรา”

“ให้พวกเหล่านั้นดูถูกผู้คนไปเถิด คนที่น่าชังเหล่านั้น ให้พวกอนุรักษ์นิยมเหล่านั้นเชิดชูไม้หนันมู่ ให้มันดูถูกไป๋หยางที่ทั้งเรียบง่ายและโตไวไปเถิด แต่ข้าขอสรรเสริญต้นไป๋หยางไว้ ณ ที่นี้!”

ครูสอนภาษาปิดสมุดเขียนเรียงความของเฉินเฉินและกล่าวอย่างอึ้งๆ “จบแล้วค่ะ”

เธออ่านเรียงความจบแล้ว!

ทุกคนพากันเงียบกริบ!

พ่อของถงถงตกตะลึง!

ผู้ปกครองคนอื่นๆ ต่างรู้สึกเหมือนโดนสะกด!

คณะผู้แทนจากกระทรวงศึกษาธิการและครูใหญ่ที่กำลังเดินออกจากห้องพากันยืนขาแข็งค้างอย่างไม่รู้สาเหตุ จากนั้น...พวกเขาก็หันกลับมาอย่างรวดเร็วทีละคนๆ ทั้งหมดต่างรู้สึกตกใจกับสิ่งที่เกิดขึ้นราวกับโดนผีหลอก! 

จางเย่คุยโวในใจและเย้ยหยันเหล่าผู้ปกครองคนอื่นๆ ที่พยายามจับผิดเฉินเฉินกับเขาเมื่อกี้ รังเกียจฉันมาก นี่คิดว่าพวกฉันเป็นสุนัขงั้นหรือไง!?

เอาสิเอาเลย! ไหนใครกล้าพูดอะไรอีกว่ามาเซ่!

แข่งเขียนเรียงความงั้นเหรอ? พวกนายนี่โคตรตลกฉิบ!

จางเย่ไม่แปลกใจกับความรู้สึกทึ่งปนตะลึงของทุกคน คิดว่าฉันจะทำอะไรเล่นๆ งั้นหรือ? นี่คือ ‘บทสรรเสริญแด่ต้นไป๋หยาง’ เลยนะ! ถ้าเขาจำไม่ผิดล่ะก็ นี่เป็นเรียงความชื่อดังที่ถูกตีพิมพ์ในหนังสือเรียนชั้นป. 2 ของเขา ผู้แต่งของมันยิ่งโด่งดังกว่านั้นอีก เหมาตุ้นนั่นเอง!

จางเย่รู้สึกอยากจะถ่มน้ำลายใส่ใครก็ตามที่พยายามหาข้อติเรียงความบทนี้ ‘บทสรรเสริญแด่ต้นไป๋หยาง’ ไม่ได้ใช้ภาษาที่เลิศหรู ไม่ได้ใช้คำที่ซับซ้อน แต่เพราะแบบนี้ คุณค่าของมันจึงได้ปรากฏให้เห็นอย่างชัดเจน ต้องแบบนี้เท่านั้นจึงจะแสดงให้เห็นถึงความคมคายสูงส่งและคุณค่าแห่งวรรณศิลป์ของบทความนี้!

เรียงความชมเชยสิ่งของงั้นเหรอ?

‘บทสรรเสริญแด่ต้นไป๋หยาง’ นี่แหละคือบทความที่เรียบง่ายธรรมดาที่สุด! แต่ก็เป็นบทความที่โด่งดังที่สุดเช่นกัน! 


-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./85.md)