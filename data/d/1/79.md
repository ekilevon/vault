##บทที่ 78 : ผู้บริหารสถานีเป็นลม!
กลอนถูกร่ายออกมาจนจบ

จางเย่เดินกลับเข้าหลังเวทีพร้อมกับถ้วยรางวัลในมือ ไม่อยู่ต่อแม้อีกวินาทีเดียว ทิ้งไว้เพียงแผ่นหลังและเสียงโวยวายของคณะกรรมการและผู้ชมนับพัน!

เหย****!

นี่มันกลอนอะไรกันวะเนี่ย!?

นี่นายกำลังจะบอกว่าสถานีวิทยุนครหลวงของนายเป็นน้ำนิ่งงั้นเรอะ? ว่าผู้บริหารสถานีของนายเป็นอสูรเดรัจฉานงั้นเรอะ? ไม่สิ ไม่จำเป็นต้องใช้คำว่า ‘จะ’ เลย มันหมายความตามนั้นอย่างแน่นอน! กลอนแบบนี้ไม่จำเป็นต้องตีความให้ลึกซึ้ง ‘น้ำนิ่ง’ มันเข้าใจได้อย่างง่ายดายอยู่แล้ว ถูกต้อง มันเป็นกลอนที่ใช้ด่า!

“แม่* อะไรกันวะ!”

“ไม่ระห่ำเกินไปหรือเนี่ย?”

“หมอนี่มันบ้าหรือเปล่า? พูดแบบนั้นได้ยังไงน่ะ?”

“เขากำลังจะขอบคุณองค์กรกับผู้บริหารไม่ใช่เหรอ?” 

“นั่นน่ะสิ ฉันก็เชื่อแบบนั้นเหมือนกัน ฮ่าๆ น่าสนใจจริงๆ!”

“ถึงจะไม่มีถ่ายทอด แต่นี่ก็ยังเป็นรางวัลไมโครโฟนเงินเชียวนะ เขาแน่ใจเหรอว่าที่พูดออกไปแบบนั้นจะไม่เป็นปัญหาน่ะ? เขาทำแบบนั้นได้จริงๆ เหรอ? นี่ไม่ใช่ลบหลู่ผู้บริหารถึงตายเลยเรอะ? ผู้อำนวยการสถานี? เขาพูดถึงรองผู้อำนวยการสถานีเจี่ยตอนพูดรับรางวัลด้วยไม่ใช่เหรอ? ถึงกับออกชื่อเลยด้วย ไอ้หยา! เชี่***แล้ว ฉันไม่ได้มาเสียเที่ยวเลยนะเนี่ย คุ้มกับที่แย่งชิงตั๋วหนึ่งในสิบใบของแผนกมาได้ จะมีโอกาสได้ยินกลอนสมัยใหม่สุดเท่แบบนี้ได้ง่ายๆ ที่ไหน? กลอนบทนี้คลาสสิกเกินไปแล้ว เขาสบถด่าได้โคตรโหดเลย!”

“ไม่นึกว่าวงการวิทยุโทรทัศน์จะมีคนเหี้ยมเกรียมแบบนี้!”

“จางเย่งั้นเหรอ? ฉันต้องจำชื่อหมอนี่ไว้ซะแล้ว ฮ่าๆ ประทับใจสุดๆ!”

“ฉันต้องขอโทษเขาสิเนี่ย ฉันถึงกับด่าจางเย่ว่าเป็นไอ้พวกเลียแข้งเลียขา ไม่นึกว่าจะ ‘ขอบคุณ’ แบบนี้แฮะ!”

นี่เป็นความคิดของผู้ชม เพราะพวกเขาไม่ได้มีส่วนได้ส่วนเสียอะไรกับเรื่องนี้ ทุกคนจึงเพียงแค่คิดว่าได้ชมโชว์สนุกๆ เท่านั้น

แต่หลายคนก็ไม่ได้คิดแบบเดียวกัน 

พี่สาวโจวแทบจะขากรรไกรค้างเมื่อได้ยินกลอนบทนี้ เธอตบหน้าผากแล้วพูดเสียงดัง “ฉันว่าแล้ว! ฉันว่าแล้ว! ขอบคุณผู้บริหารและสถานีตูดสิ! คนอย่างจางน้อยไม่พูดอะไรแบบนี้แน่! เขาเคยประจบสอพลอผู้มีอำนาจตั้งแต่เมื่อไรกัน? เธอดูสิ! แจ็กพ็อตแตกกระจาย!”

จ้าวกั๋วโจว “....” เขาไม่รู้ว่าควรจะพูดอย่างไรดีแล้ว 

เถียนปินกับภรรยาก็มึนไปตามๆ กัน ก่อนที่จางเย่จะพูดขอบคุณนั้น พวกเขาคิดว่าจางเย่กำลังพยายามประนีประนอมกับผู้บริหาร จนเริ่มรู้จักที่จะยอมและอดกลั้นแล้ว แต่อึดใจถัดมา เมื่อจางเย่ท่องบทกวีออกมา พวกเขาก็ไม่รู้แล้วว่าจางเย่ไปเอาความกล้าขนาดนี้มาจากไหน! 

เสี่ยวฟางกระทืบเท้าอย่างเป็นกังวล “เราจะทำยังไงกันดีล่ะ!? อาจารย์จางก่อเรื่องใหญ่แล้ว!” 

“แค่เรื่องใหญ่เหรอ?” หวังเสียวเหม่ยกล่าว “จางน้อยล่วงเกินคนมากเกินไปแล้วหนนี้!” 

ป้าซุนกระซิบว่า “แต่ที่เขาด่านั่นก็ระบายแค้นได้ดีจริงๆ นะ! ฉันไม่เคยเข้าใจกลอนบทอื่นๆ ของจางน้อยเลย ทั้ง ‘นกบนฟ้ากับปลาในน้ำ’ หรือ ‘บทเพลงแห่งนกนางแอ่นผู้กล้าหาญ’ นั่น ฉันไม่ได้รู้เรื่องวรรณกรรมอะไรมากมาย แต่กลอน ‘น้ำนิ่ง’ วันนี้ ฉันเข้าใจได้ทุกอย่างเลย นี่มันเขียนได้ดีจับจิตสุดยอด ทำได้เพียงทิ้งเศษเหล็กที่พังครืนงั้นเหรอ? แถมยังของเหม็นหืนฝอยขยะอีกเนี่ยนะ? จางน้อยต้องผิดหวังกับสถานีถึงที่สุดแล้วจริงๆ ที่นี่เป็นเหมือนบ่อน้ำนิ่งสำหรับเขาแล้ว!” 

บรรณาธิการเฒ่าจนใจไม่รู้จะหัวเราะหรือร้องไห้ดี “เธอพูดอย่างนั้นได้ยังไงน่ะ นี่มันงานอะไร? งานประกาศรางวัลไมโครโฟนทองนะ! มีทั้งบรรดาสุดยอดอาจารย์ยุคก่อนของวงการ นางฟ้าซูเปอร์สตาร์ พนักงานสถานีวิทยุโทรทัศน์อื่นๆ แล้วก็ผู้ฟังเยอะแยะมากมายที่ไม่ได้อยู่ในแวดวงนี้ จางน้อยอาจจะสะใจที่ได้สาปแช่งก่นด่า แต่หลังจากนี้จะเป็นยังไง? เขายังอยากจะทำงานที่สถานีอยู่หรือเปล่า? ในเมื่อพวกเขายอมตามน้ำเรื่องรางวัลที่ผิดพลาดไปแล้ว นั่นก็ไม่ใช่ปัญหาเล็กน้อยเลยนะ ผู้เข้าชิงสมทบกลับได้รางวัล? นี่ก็เป็นอีกเรื่องที่ไม่เคยเกิดขึ้นมาก่อน! แล้วยังเรื่องที่เขาด่าผู้บริหารและสถานีระหว่างรับรางวัลออกไมค์นั่นอีก? นี่มันไม่ใช่แค่ไม่เคยเกิดขึ้นแล้วนะ คุณเข้าใจหรือเปล่า? นี่เป็นสิ่งที่จะไม่เกิดขึ้นอีกในอนาคตเช่นกัน! มีแค่ครั้งนี้ครั้งเดียว!” 

ถูกต้อง เรื่องครั้งนี้เป็นเรื่องที่ไม่เคยเกิดขึ้นมาก่อน และจะไม่เกิดขึ้นอีกครั้งอย่างแน่นอน บรรณาธิการเฒ่ากล้ารับประกันได้เลย เพราะถ้าเป็นคนอื่น ไม่มีใครกล้าทำเรื่องแบบนี้แน่นอน!

เสี่ยวฟางยิ้มเหยเก “อาจารย์จางอารมณ์ร้อนแบบนี้เสมอเลย”

พี่สาวโจวกล่าวว่า “พูดแล้วก็ถูก มีแค่จางน้อยเท่านั้นแหละที่กล้าทำแบบนี้ บางครั้งฉันก็อิจฉาเขานะ แถมยังยิ่งชอบเด็กคนนี้มากขึ้นไปอีก เขาช่างเถรตรง ไม่พอใจก็ด่าออกมา ทำให้คุณสบายใจได้เลยเวลาคุยด้วย ไม่ต้องกังวลว่าเขาจะซ่อนแผนอะไรไว้ จางน้อยแบไต๋ทุกอย่างออกมาหมด คนอย่างเขาไม่แทงข้างหลังคนอื่นแน่”

บรรณาธิการชราบอกอย่างจนคำพูดว่า “คุณอาจจะรู้สึกดี แต่คนอื่นเขาไม่รู้สึกด้วยหรอกนะ”


…


หูเฟยก็เป็นหนึ่งในคนที่ไม่รู้สึกดี หลังจากที่ได้ยินกลอนของจางเย่ เขาแทบจะลมจับ เมื่อไม่กี่นาทีก่อน เขาเพิ่งคุยอวดจางเย่กับผู้อำนวยการช่องที่นั่งอยู่ข้างๆ ไปเอง เขารับรองแข็งขันอยากให้จางเย่มาร่วมทีมรายการใหม่ ใครจะไปรู้ว่าไม่กี่นาทีต่อมา จางเย่จะทำแบบนี้!

ผู้อำนวยการหรี่ตามองเขา “อาจารย์หู นี่คือคนที่คุณอยากจะแนะนำงั้นเหรอ?” 

หูเฟยกระแอมไอและพยายามพูดช่วยจางเย่ “ถ้าไม่พูดถึงเรื่องอารมณ์ของเขา ดูแต่ตัวกลอน นั่นมันไม่มีที่ติเลยนะครับ เป็นวรรณศิลป์โดยแท้”

ผู้อำนวยการหัวเราะออกมาอย่างอดไม่อยู่ “คุณพูดผิดเป็นถูกแทนเขาก็ยังได้นะเนี่ย ผมไม่รู้หรอกว่ามันเป็นวรรณศิลป์โดยแท้หรือเปล่า ผมรู้แค่ว่าคนผู้นี้ทั้งเนื้อทั้งตัวมีแต่หนาม!”

หูเฟยกล่าวว่า “คนเก่งมักอารมณ์ร้อนนะครับ”

ผู้อำนวยการบอกว่า “แต่อารมณ์ร้อนของเขามันรุนแรงเกินไป โชคดีที่รางวัลไมโครโฟนเงินเป็นรางวัลตลอดชีพ ไม่มีการเรียกคืน ไม่อย่างนั้นแค่กลอนสมัยใหม่ของเขาคงทำให้โดนริบรางวัลแล้ว อีกอย่าง สถานีวิทยุนครหลวงก็อยู่ในเครือเดียวกับสถานีโทรทัศน์นครหลวงของเรา เราควบรวมกิจการกันมาตั้งนานแล้ว เขาด่าสถานีวิทยุแบบนี้ ไม่เท่ากับด่าพวกเราไปด้วยหรอกเหรอ? 
เหล่าหู ผมอยากให้คุณคิดอีกหน่อยเรื่องจะรับรองเขาน่ะ ผมกล้าการันตีเลยว่าหลังจากเรื่องวันนี้ จางเย่จะเป็นที่รู้จักของทุกคนในวงการวิทยุและโทรทัศน์อย่างไม่ต้องสงสัย บางคนอาจจะชื่นชมที่เขาปากกล้า แต่คนอีกมากจะผลักไสเขาออกไป ยากนักที่ใครในวงการจะกล้าจ้างเขาทำงาน เรียกว่าเขาถูกแบนก็ได้ เหอๆ ใครเล่าจะอยากได้ลูกระเบิดกันล่ะ? เกิดเขาก่อเรื่องขึ้นตอนมีเหตุฉุกเฉิน ใครจะรับไหว!?”

หูเฟยยืนยันหนักแน่น “ต่อให้เขามีแต่หนาม ผมก็ยังอยากได้ครับ พรสวรรค์ด้านวรรณกรรมของเขาต้องไม่ถูกฝังจมดิน นั่นมันน่าเสียดายเกินไป!”


…


ฟากที่นั่งของคณะกรรมการ 

จางหย่วนฉีมองจางเย่จากไปด้วยแววตายิ้มๆ แต่ไม่ได้พูดอะไร 

กรรมการรุ่นหนุ่มอึ้งงันอยู่เป็นนานก่อนหลุดปากออกมาว่า “กลอนนั่น...ไม่เป็นไรแน่นะ…” หลังจากที่ลังเลอยู่พักหนึ่ง เขาก็ไม่กล้าพูดอะไรต่ออีกเพราะรู้ดีว่าจางหย่วนฉีเป็นผู้รับรองจางเย่ ถึงเขาจะไม่เชื่อว่าจางเย่จะรู้จักกับนางฟ้าซูเปอร์สตาร์เป็นการส่วนตัว แต่สุดท้ายแล้ว ก็ยังเป็นจางหย่วนฉีที่เสนอชื่อจางเย่ขึ้นมา เขาต้องไว้หน้านางฟ้าซูเปอร์สตาร์อยู่แล้ว เขาไม่เหมือนกับอาจารย์เจิ้งหรือกรรมการท่านอื่น เขาไม่มีทั้งคุณวุฒิหรือวัยวุฒิ เขาไม่กล้าผลีผลามต่อหน้าจางหย่วนฉีผู้คร่ำหวอดในวงการหรอก

อาจารย์เจิ้งหลับตาลงไม่กล่าวใดๆ 

“เหล่าเจิ้ง? พวกเราควรทำยังไงดี?” กรรมการหญิงท่านหนึ่งขอคำปรึกษา “นี่เขาไม่เคารพเวทีประกาศรางวัลของเราและคณะกรรมการหรือเปล่า?”

อาจารย์เจิ้งลืมตาขึ้น “ถ้าไม่คำนึงว่ากลอนบทนั้นเหมาะสมหรือเปล่า แค่ ‘น้ำนิ่ง’ นี่ก็เปิดหูเปิดตาผมมากแล้ว อันที่จริง ผมไม่ได้ตั้งใจจะร่วมตัดสินรางวัลปีนี้หรอกนะ ผมมันอายุมากแล้วก็ควรถอยออกมาเสียที แต่มาตอนนี้ ผมกลับรู้สึกขอบคุณที่ได้มาอยู่ที่นี่ เหอๆ คุณเชื่อไหม? แค่กลอนสมัยใหม่บทนี้ ผมกล้าพูดได้เลยว่าพ่อหนุ่มนี่ได้จารึกชื่อตัวเองไว้แล้ว! ‘ให้เหล่าอสูรเดรัจฉานอยู่มันไป! โลกแบบใดที่พวกมันจักสร้างมา’ งั้นเหรอ? ผมสนใจอยากรู้มากเลยนะว่าพ่อหนุ่มคนนี้จะสร้างโลกแบบไหนขึ้นมา!”


…


ถึงตอนนี้ คนที่โกรธมากสุดต้องเป็นเหล่าผู้บริหารสถานีวิทยุนั่นเอง! 

ไม่จำเป็นต้องพูดถึงตัวผู้อำนวยการสถานี เขาได้สัญญากับเพื่อนทหารเก่าเรื่องรางวัลไมโครโฟนเงินปีนี้ แต่ก็พลาด นั่นทำให้เขาโกรธสุดขีดไปแล้ว ตอนนี้จางเย่ยังมาตบท้ายซ้ำอีก!

นี่ไม่ใช่การตอกหน้า ไม่ใช่การเหยียบหน้า แต่เป็นการกระทืบหน้ากันสดๆ! ทีละเท้าทีละเท้ากระทืบเข้าที่หน้าพวกเขาไม่หยุดหย่อน! ต่อหน้าเพื่อนฝูงและผู้หลักผู้ใหญ่ในวงการ รวมไปถึงผู้บริหารจากสถานีอื่น หน่วยงานอื่นที่มากันมากมาย อีกทั้งผู้นำของสถานีโทรทัศน์นครหลวงก็อยู่ที่นี่ด้วย

ผู้อำนวยการสถานีรู้สึกว่าเขาโดนฉีกหน้าเสียแหลกลาญ แม้แต่นิดเดียวก็ไม่เหลือ! นับจากวันนี้ไป ไม่สิ ไม่ต้องถึงพรุ่งนี้หรอก แค่บ่ายนี้ เรื่องนี้ก็ต้องแพร่สะพัดไปทั่วสถานีวิทยุและโทรทัศน์ทุกแห่ง เขาจะเอาหน้าไปไว้ที่ไหนได้อีก? โดนลูกน้องที่เป็นแค่ผู้ประกาศหน้าใหม่ระดับต่ำสุดประนามสาปแช่งแต่กลับตอบโต้อะไรไม่ได้ จางเย่เป็นคนที่ถือไมค์อยู่บนเวที ต่อให้ผู้บริหารสถานีพูดอะไรออกไป ก็ไม่มีใครได้ยิน

แต่ผู้อำนวยการสถานีก็ยังดีอยู่ สภาพเขายังดีกว่าใครบางคน

คนที่ถูกกล่าวถึงมากที่สุดก็คือรองผู้อำนวยการสถานีเจี่ย จางเย่ทำงานอยู่ช่องวรรณกรรมในสังกัดของเขา ตอนที่เขาขัดแย้งกับจางเย่เรื่องลิขสิทธิ์ รองผู้อำนวยการสถานีเจี่ยเป็นคนที่ตัดสินใจบีบจางเย่ให้อยู่ยาก ดังนั้นการตอบโต้ของจางเย่ครั้งนี้พุ่งเป้าตรงไปที่เขาอย่างชัดแจ้ง!

“ไอ้ห่*สารเลว!” รองผู้อำนวยการสถานีเจี่ยหน้าเขียวคล้ำไปหมด เขียวจนเขียวไปมากกว่านี้ไม่ได้อีกแล้ว! เขาสบถด่าไม่หยุด โมโหเดือดดาลจางเย่เจียนคลั่ง ปอดของเขาแทบจะระเบิดอยู่แล้ว สุดท้ายอาจเป็นเพราะหัวใจรับอารมณ์โกรธไม่ไหวอีกต่อไป ทำให้รองผู้อำนวยการสถานีเจี่ยถึงกับหายใจติดขัด ลูกตากลับเป็นสีขาวและสลบเหมือดไปจริงๆ!

รองผู้อำนวยการสถานีอีกคนที่นั่งอยู่ด้านข้างไหวตัวทัน เมื่อเห็นรองผู้อำนวยการเจี่ยคอพับไปบนเก้าอี้ก็รีบจับตัวเขาไว้ “เหล่าเจี่ย! เหล่าเจี่ย!”

“ไอ้หยา!”

“ท่านรองฯ เจี่ย!” 

“เร็วเข้า ใครก็ได้ มานี่เร็ว!”

“เรียกรถพยาบาล! มีคนเป็นลม!”

“จับชีพจรดูก่อน เร็วเข้า ดูซิว่ายังหายใจอยู่หรือเปล่า!”

เกิดเหตุโกลาหลขึ้นทันที คนเจ็ดแปดคนล้อมวงเข้ามาช่วยเหลือ! 

สุดท้ายก็ไม่มีปัญหาอะไรร้ายแรง หลังจากถูนวดร่องจมูกสักพัก รองผู้อำนวยการสถานีเจี่ยก็ฟื้นคืนสติ สตาฟจากหลังเวทีเข้ามาวัดความดันให้และยืนยันว่าเขาหายดีแล้ว

ฉากเล็กๆ นี้ยิ่งทำให้ทุกคนพูดไม่ออกมากขึ้น

รองผู้อำนวยการสถานีเจี่ยรู้สึกอับอายที่ปล่อยให้ลูกน้องที่เขาดูถูกมาทำให้โกรธจนถึงขั้นเป็นลม หน้าตาเขาตอนนี้จึงน่าเกลียดดูไม่ได้เป็นธรรมดา! 

ไอ้คนแซ่จาง! 

คอยดูเถอะ! 

ผู้อำนวยการสถานีใช้เหตุการณ์นี้มาพูดคุยกับคณะกรรมการทั้งห้า “อาจารย์ทุกท่าน ผมขอเสนอให้เรียกคืนรางวัลไมโครโฟนเงินจากจางเย่ คนๆ นี้พูดจาไร้สาระและลบหลู่องค์กรของตัวเอง เขาต้องได้รับโทษสถานหนัก!” 

ผู้อาวุโสเจิ้งผู้ทรงคุณวุฒิและวัยวุฒิที่สุดในหมู่กรรมการมองเขา ก่อนจะหันไปสนทนากับกรรมการท่านอื่น เขากล่าวว่า “ฉันคิดว่านั่นเป็นเรื่องที่ทำไม่ได้ รางวัลก็ได้แจกออกไปแล้ว ไม่ว่าจะเป็นไมโครโฟนทองหรือไมโครโฟนเงินต่างเป็นรางวัลตลอดชีพ ไม่มีกฎหรือกระบวนการถอดถอนรางวัล” หลังจากพูดจบ เขาเสริมอีกว่า “สุนทรพจน์ของพ่อหนุ่มคนนี้มีปัญหาอยู่บ้างจริงๆ นั่นแหละ องค์กรของคุณควรจะอบรมสั่งสอนเรื่องวินัยของเขาด้วยตัวเอง”

“แต่รางวัลไมโครโฟนเงิน…” รองผู้อำนวยการเจี่ยผุดลุกขึ้นด้วยความโมโห

กรรมการรุ่นเยาว์ตอบอย่างเรียบเฉย “จะไม่มีการเรียกรางวัลคืน กฎก็คือกฎ เอาล่ะ เริ่มแจกรางวัลต่อไปได้แล้ว เร็วๆ ด้วย การออกอากาศสดรางวัลไมโครโฟนทองต้องไม่ล่าช้า เราเหลือเวลาไม่มากแล้ว!”

รางวัลไมโครโฟนเงินอื่นๆ ได้ถูกประกาศออกมา แต่ไม่มีใครใส่ใจพวกมันอีกแล้ว แม้กระทั่งรางวัลไมโครโฟนทองก็ไม่มีใครแคร์! 

จางเย่ได้แย่งความสนใจไปเป็นของตัวเองจนหมด! 

จางเย่ได้ดึงดูดความสนใจทั้งหมดไปด้วยกลอนบทเดียว ‘น้ำนิ่ง’! 

ผู้สื่อข่าวที่หูตาไวบางคนถึงกับละเลยชื่อผู้ชนะรางวัลต่อจากนั้น ไม่สนใจว่าใครจะได้ไป พวกเขานั่งอยู่ที่เก้าอี้แล้วเริ่มพิมพ์ต้นฉบับ เตรียมตัวส่งรายงานข่าวเรื่องนี้กลับออฟฟิศทันที อาจารย์จางเย่ทำดีมาก! นักข่าวพากันตื่นเต้นเร้าใจ สายงานของพวกเขาถูกกำหนดมาให้มีแต่พวกกระเหี้ยนกระหือรืออยากเห็นโลกถล่มทั้งนั้น พวกเขาไม่กลัวหรอกว่าคนจะสร้างเรื่องใหญ่เกินไป กลัวแต่คนจะไม่สร้างเรื่องใหญ่พอเท่านั้น!

อะไรคือเรื่องใหญ่งั้นเหรอ?

นี่แหละคือเรื่องใหญ่ล่ะ!

จะมีอะไรน่าสนใจและสะดุดตาได้มากไปกว่า ลูกน้องด่าเจ้านายตัวเองระหว่างพูดรับรางวัลอีกเหรอ? 

นอกจากนี้ นี่ไม่ใช่การด่าแบบธรรมดา ไม่ได้ใช้คำหยาบคายแต่แฝงเทคนิคล้ำเลิศ!

การสบถมักจะถูกมองในเชิงเสื่อมเสีย เมื่อพูดถึงมัน สิ่งแรกที่หลายคนคิดถึงคือความหยาบช้า แต่มาวันนี้ จางเย่ได้เปิดหูเปิดตาพวกเขาทุกคนแล้ว มีคนที่สามารถก่นด่าผู้อื่นได้อย่างอาจหาญและโจ่งแจ้งเปิดเผย ด่าได้อย่างไพเราะและเต็มไปด้วยศิลปะ นี่เป็นครั้งแรกที่พวกเขาได้ประจักษ์แก่สายตา พวกเขาได้เรียนรู้สิ่งใหม่แล้ว!

นี่แหละบัณฑิต! 

ไม่ฆ่าคนด้วยมีด แต่ด้วยปาก! 

ไม่สบถด้วยวาจา แต่ด้วยบทกลอน! 

วันนี้ จางเย่ได้ใช้ ‘น้ำนิ่ง’ แสดงให้เห็นถึงความสูงส่งของผู้เป็นบัณฑิต เขาได้สืบทอดธรรมเนียมอันดีงามของนักกวี สั่นสะเทือนโลกด้วยบทกลอนของตน!


-*-*-*-*-*-*-*-*-*-*-*-*-*-*-*-*-*


[Go To Next Chapter]( ./80.md)