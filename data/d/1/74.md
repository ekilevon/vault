##บทที่ 73 : ครั้งนี้ได้ตอกหน้าผู้บริหาร!
งานประกาศผลรางวัลไมโครโฟนทองปีนี้ สถานีโทรทัศน์นครหลวงเป็นผู้จัดและผู้สนับสนุน พิธีมอบรางวัลจะจัดขึ้นที่แกรนด์เธียร์เตอร์ของสถานีโทรทัศน์นครหลวง ดังนั้นประกาศทั้งหมดและรายชื่อต่างๆ จะถูกเผยแพร่ผ่านทางเว็บไซต์หลักของสถานีโทรทัศน์ รวมถึงประกาศรายชื่อผู้เข้าชิงรางวัลด้วย

สิ่งที่เสี่ยวฟางเห็นคือประกาศนี้!

แต่ไม่มีใครเข้าใจว่าทำไมเธอถึงเอะอะโวยวายขึ้นมา!

“มานี่เร็ว!” เสี่ยวฟางยังตะโกนไม่หยุด “นี่...นี่…”

พี่สาวโจวตะคอกใส่ “ตัวพ่อตัวแม่มารึไง? ไม่มีชื่อจางน้อย จะดูไปหาอะไร!”

แต่เสี่ยวฟางกลับยิ่งแหกปากดังลั่นขึ้นไปอีกจนคนมากมายเข้ามารุมล้อม “เกิดอะไรขึ้น? ขอฉันดูหน่อยสิ”

เมื่อเข้ามาดูใกล้ๆ ก็มีคนอื่นร้องตามขึ้นมาทันที “เชี่***! ทำไมถึงมีชื่ออาจารย์จางล่ะ!? ฉันตาฝาดไปรึเปล่า?”

มีชื่อจางเย่?

มีชื่อเขาอยู่ในนั้นได้ยังไง?

ป้าซุนวิ่งเข้ามาดูอย่างไม่อยากเชื่อ แล้วพูดอย่างตื่นเต้น “มีชื่อจางน้อย! มีชื่อจางน้อยจริงๆ ด้วย!”

เจี่ยเหยียนถึงกับช็อก “เป็นไปได้ยังไง? ดูผิดหรือเปล่า?”

จางเหย่หน้าเปลี่ยนสีเช่นกัน อะไรนะ? ก็สถานีเสนอชื่อเขาเป็นผู้เข้าชิงคนเดียวเท่านั้นไม่ใช่เหรอ?

หวังเสียวเหม่ยเข้ามาร่วมวง “จางน้อยไม่มีหน้าที่ดีเจรายการชั่วคราว ดังนั้นสถานีเลยเสนอชื่อเขาไม่ได้ไม่ใช่เหรอ? ถ้าอย่างนั้นใครเสนอชื่อเขาล่ะ?” จางเย่ได้ล่วงเกินผู้บริหารไปแล้ว ต่อให้มีสิทธิ์เป็นผู้เข้าชิงรางวัล ผู้บริหารไม่คนใดก็คนหนึ่งต้องคิดหาทางเขี่ยเขาให้พ้นทางแน่นอน!

เสี่ยวฟางบอกอย่างตื่นเต้นยินดี “นี่ไม่ใช่สถานีวิทยุนครหลวงของเราเป็นผู้รับรอง! แต่เป็นหนึ่งในห้าคณะกรรมการไมโครโฟนทองเป็นผู้รับรอง! มีคนใส่ชื่ออาจารย์จางเย่เป็นผู้เข้าชิงสมทบ!”

“หา?”

“คณะกรรมการเนี่ยนะ?”

“จางเย่ได้เข้าชิงแบบยกเว้นเงื่อนไขงั้นเหรอ?”

พี่สาวโจวบอกอย่างแปลกใจ “ทำไมคณะกรรมการถึงเสนอชื่อจางเย่เข้าไปล่ะ? ในบรรดากรรมการทั้งห้าคน สามคนมีสิทธิ์เพิ่มผู้เข้าชิงสมทบรางวัลไมโครโฟนทองได้สามตำแหน่ง อีกสองคนมีสิทธิ์สมทบผู้ชิงรางวัลไมค์เงินเพิ่มได้สองตำแหน่ง ถ้าเป็นอย่างนี้แสดงว่าหนึ่งในคณะกรรมการช่วยเหลืออาจารย์จางน้อยงั้นเหรอ?”

หลายคนได้แต่มองหน้ากันไปมาอย่างจับต้นชนปลายไม่ถูก!

พอคิดว่าเมื่อกี้พวกเขากังวลเรื่องของอาจารย์จางน้อยแทบเป็นแทบตาย แล้วดูตอนนี้สิ ตัวจางเย่กลับมีคนข้างบนคอยช่วยอยู่แล้ว!

จางเย่ฟังมาถึงตรงนี้พลันรู้สึกได้ยกภูเขาออกจากอกเสียที เขาก็ตกใจมากเหมือนกัน ทั้งที่เพิ่งจะโทรหาจางหย่วนฉีเมื่อกี้เอง นี่ยังนึกว่าเหล่าจางจะไม่สนใจใยดีซะแล้วเพราะเธอวางหูใส่เขา ก็ใครจะไปรู้ล่ะว่าเธอจะเชื่อถือได้ขนาดนี้? เธอจัดการเรื่องให้เขาทันทีทันใด นี่สินางฟ้าตัวจริง!



…



ขณะเดียวกัน

ออฟฟิศของรองผอ.สถานีเจี่ย

“เกิดอะไรขึ้นกับรายชื่อหา?” รองผู้อำนวยการสถานีเจี่ยพูดกับเลขาด้วยสีหน้าดำทะมึน

เลขามีสีหน้าโอดครวญ “ท่านครับ ผมส่งชื่อจางเหย่ให้กับคณะกรรมการเพียงคนเดียว ไม่มีผิดพลาด บางทีอาจจะเป็นหนึ่งในผู้เข้าชิงสมทบจากคณะกรรมการก็ได้นะครับ”

“สมทบเหรอ?” รองผู้อำนวยการสถานีเจี่ยเช็กบนหน้าเว็บไซต์ทันที แล้วก็พบว่าเป็นความจริง เขาโบกมือไล่ “ออกไปแล้วปิดประตูด้วย!”

เลขาเดินออกไปอย่างหวาดระแวง เขารู้ว่าเจ้านายกำลังคลั่งจัด

รองผู้อำนวยการสถานีเจี่ยโทร.หาคนรู้จักที่เป็นหนึ่งในคณะกรรมการทันที “เฮ้ย เหล่าเจิ้ง นี่มันหมายความว่ายังไงน่ะ?”

ชายวัยกลางคนตอบโทรศัพท์ด้วยเสียงแหบพร่าเหมือนกับว่าเส้นเสียงอักเสบ “เหล่าเจี่ย ฉันกำลังจะติดต่อสถานีวิทยุของนายอยู่พอดี ฉันเองก็เพิ่งรู้เรื่องผู้เข้าชิงเหมือนกัน ไม่ต้องห่วงน่า ไม่มีความหมายอะไรหรอก พวกเราไม่ได้พยายามแทรกแซงเรื่องของสถานีนาย เท่าที่ฉันรู้ กรรมการคนหนึ่งได้เสนอชื่อผู้เข้าชิงคนนี้ขึ้นมา กรรมการคนอื่นก็ต้องเกรงใจ รายชื่อเลยออกมาแบบนี้”

รองผู้อำนวยการสถานีเจี่ยถามว่า “กรรมการคนไหน?”

“เรื่องนั้นฉันไม่รู้” ผอ.เจิ้งตอบ

รองผู้อำนวยการสถานีเจี่ยกล่าวอย่างโมโห “แต่ในสายตาคนอื่น นายกำลังหักหน้าผู้บริหารของสถานีวิทยุนครหลวงอย่างพวกเราอยู่นะ! เราเสนอชื่อไปแค่คนเดียว ที่ไม่ได้เสนอคนที่สองก็เพราะไม่มีคนเหมาะสม แต่นายทำแบบนี้ ไม่ใช่เท่ากับบอกว่าสถานีวิทยุของเราบกพร่องไม่รู้จักคุณค่าของพนักงานหรอกเหรอ? ว่าเรามองไม่เห็นทั้งๆ ที่มีตัวเลือกที่ดี…นี่ไม่เท่ากับว่าเราต้องให้คนนอกอย่างคณะกรรมการมาเสนอชื่อแทนพวกเราหรอกเหรอ? แล้วสถานีอื่นจะมองพวกเรายังไง!?”

เขาจงใจสร้างเรื่องนี้ก็ด้วยเหตุผลส่วนตัว แต่กลับพูดราวกับว่าเขาเป็นฝ่ายถูก!

ผอ.เจิ้งอธิบาย “อย่าคิดมากน่า ยังไงเรื่องนี้ก็ควบคุมไม่ได้อยู่แล้ว ฐานะหัวหน้าเล็กๆ อย่างฉัน ทำอะไรกับชื่อผู้เข้าชิงที่มาจากข้างบนไม่ได้หรอก”

ตามกฎของรางวัล ผู้เข้าชิงสมทบสามารถให้ได้อย่างอิสระ

ทว่าตามหลักการแล้ว ตำแหน่งนี้ไม่ใช่นึกจะแจกก็แจก นี่เป็นอีกเหตุผลหนึ่งที่รองผู้อำนวยการสถานีเจี่ยโกรธจัด

ที่ผ่านมา ทั้งคณะกรรมการและสถานีต่างเข้าใจกันดีอยู่แล้ว ส่วนใหญ่คณะกรรมการจะไม่ใช้สิทธิ์เพิ่มชื่อผู้เข้าชิง การใช้สิทธิ์จะทำก็ต่อเมื่อทางสถานีมีผู้ประกาศหน้าใหม่ยอดเยี่ยมหลายคนเกินไป แต่สามารถเสนอชื่อได้เพียงสองคน ในกรณีนี้พวกเขาจะขอให้คณะกรรมการใช้สิทธิ์เพิ่มชื่อสมทบให้ เพื่อเป็นกำลังใจให้กับคนที่สถานีไม่ได้เลือก ถูกต้องแล้ว เพื่อเป็นกำลังใจให้ก็เท่านั้น เพราะไม่เคยมีปรากฏชื่อผู้เข้าชิงสมทบเป็นผู้ชนะรางวัลมาก่อน นี่เป็นการเข้าชิงแต่ในนามเพื่อเป็นการปลอบใจ ซึ่งพวกเขาจะไม่มอบรางวัลให้กับผู้เข้าชิงสมทบ

ทำไมน่ะเหรอ?

ก็เพราะว่าคณะกรรมการไม่เพียงแต่ต้องพิจารณาคุณสมบัติและความสามารถของผู้เข้าชิงเท่านั้น พวกเขายังต้องคำนึงถึงมุมมองและทัศนคติของหน่วยงานที่ผู้เข้าชิงทำงานอยู่ด้วย เมื่อสถานีเสนอชื่อผู้เข้าชิงได้สองตำแหน่ง ทั้งสองคนนี้คือบุคคลที่สถานีเห็นชอบ ดังนั้นคณะกรรมการจึงมักจะเคารพการตัดสินใจนี้และจะไม่พิจารณาตำแหน่งผู้เข้าชิงสมทบ

แต่กระนั้นก็เถอะ รองผู้อำนวยการสถานีเจี่ยยังคงโกรธอยู่ดี คนที่มีตาต่างมองเห็นผลงานของจางเย่ได้ชัดเจนอยู่แล้ว เขาทำลายสถิติไปมากมายและสร้างประวัติศาสตร์หน้าใหม่ แม้กระทั่งสถานีวิทยุจากมณฑลอื่นๆ ก็อาจจะรู้จักชื่อจางเย่ด้วยซ้ำไป แต่จางเย่กลับไม่ได้รับการเสนอชื่อเป็นผู้เข้าชิงรางวัลจากสถานี ดังนั้นใครที่มีตาก็ต้องเข้าใจท่าทีของพวกเขาว่าไม่ต้องการให้จางเย่ได้เป็นผู้เข้าชิง แต่มาตอนนี้? กรรมการคนไหนก็ไม่รู้ได้ดึงจางเย่เข้าสู่รายชื่อผู้เข้าชิงรางวัล! นี่ไม่ใช่การหักหน้าพวกเขาหรอกหรือ? ใครกันวะ!? 

จะใช่อาจารย์ลู่หรือเปล่า? เป็นไปไม่ได้! อาจารย์ลู่น่าจะใช้สิทธิ์สมทบชื่อผู้เข้าชิงตำแหน่งไมโครโฟนทองมากกว่า

คนที่มีสิทธิ์เสนอชื่อสำหรับรางวัลไมโครโฟนเงินต้องเป็นกรรมการใหม่ หรือว่าจะเป็นนางฟ้าซุปเปอร์สตาร์คนดัง? นั่นยิ่งเป็นไปไม่ได้เข้าไปใหญ่! จางเย่จะไปรู้จักกับจางหย่วนฉีได้ยังไง!?

วางสายโทรศัพท์ลง

จางเหย่เคาะประตูห้องแล้วก้าวเข้ามา “ท่านรองฯ เจี่ยครับ เรื่องผู้เข้าชิง…”

รองผู้อำนวยการสถานีเจี่ยระงับความโกรธและปล่อยเรื่องนี้ไป “ไม่เป็นไรหรอก แค่สะดุดเล็กๆ น้อยๆ เธอได้รับการรับรองจากสถานี ดังนั้นรางวัลไมค์เงินต้องเป็นของเธออย่างแน่นอน ไม่ต้องกังวลไป”

ได้ยินแล้วจางเหย่ค่อยถอนหายใจโล่งอก ก่อนจะกล่าวว่า “เขากำลังพยายามทำอะไรกันแน่? หาคนมาเสนอชื่อให้จนได้เนี่ยนะ? ไม่เท่ากับท้าทายองค์กรซึ่งๆ หน้าเหรอครับ?” 

“กลับไปก่อนเถอะ” รองผู้อำนวยการสถานีเจี่ยไม่พูดมากความ ในใจได้ตัดสินประหารจางเย่ไปเรียบร้อยแล้ว แกกล้าทำให้สถานีด่างพร้อย นี่แกมีสมองคิดถึงภาพรวมบ้างหรือเปล่าหา!?

คนบางคนก็เป็นเช่นนี้ ตัวเองใช้อำนาจบาตรใหญ่กดขี่ข่มเหงเล่นงานคนอื่นตามอำเภอใจ แต่จะไม่ยอมให้อีกฝ่ายได้ตอบโต้กลับ ไม่เคยคำนึงว่าตัวเองใช้อำนาจในทางที่ผิด ไม่เคยมีเหตุผล เมื่ออีกฝ่ายขัดขืน เขาก็จะหาเหตุผลเป็นร้อยเป็นพันมากล่าวอ้าง! พูดสั้นๆ ก็คือ พวกเขาไม่เคยผิด ไม่ว่าจะทำอะไรล้วนถูกต้องทุกอย่าง ความผิดทั้งหมดเป็นของจางเย่! เป็นจางเย่ที่ไม่สมควรเกิดมาบนโลกใบนี้! กับคนประเภทนี้ จางเย่มักจะพูดใส่หน้าว่า — ให้ช่วยไอ้พวกห่*จอมเนรคุณที่คิดว่าโลกหมุนรอบตัวเองพวกนี้ เย็*แม่*มึ*เถอะ!



…...



หลังเลิกงาน

เพื่อนร่วมงานของเขากลับบ้านกันเป็นกลุ่มสองหรือสามคน

พี่สาวโจวบอกอย่างยินดี “จางน้อย คราวนี้เธอมีโอกาสแล้วนะ”

ทว่าป้าซุนกลับมองในแง่ร้าย “มีโอกาสที่ไหนล่ะ เท่าที่ฉันรู้ ไม่เคยมีผู้เข้าชิงสมทบคนไหนชนะรางวัลมาก่อนเลย”

“หา?” พี่สาวโจวไม่เข้าใจ “เป็นอย่างงั้นจริงเหรอ?”

“ก็เป็นแบบนี้มาตลอดน่ะสิ กรรมการน่ะ จะตัดสินตามความเห็นของสถานี” ป้าซุนบอก “แต่เท่านี้ก็พอแล้ว นี่ก็ได้หักหน้าผู้บริหารสถานีเหมือนกัน อย่างน้อยจางน้อยยังได้ระบายความแค้น!”

พอเหรอ? 

ยัง ยังไม่พอหรอก!

หลังจากอัดอั้นมานาน จางเย่จะไม่ยอมอยู่เฉยให้เหยียบย่ำอีกต่อไป!


-*-*-*-*-*-*-*-*-*-*-*-*-*-*-*-*


[Go To Next Chapter]( ./75.md)