##บทที่ 59 : คะแนนโหวตแสนสะท้าน!
ในหมู่ผู้ชม 

ภายใต้สายตาจับจ้องของทุกคน จางเย่เดินกลับไปนั่งที่ของตัวเอง

บรรยากาศของงานชุมนุมบทกวีเทศกาลไหว้พระจันทร์ถูกเร่งเร้าจนถึงขีดสุดด้วย ‘ลำนำทำนองวารี’ ทุกคนรู้สึกตื่นเต้นมากยิ่งขึ้นไปอีกกับผลการโหวต ขณะนี้ สิบอันดับแรกเป็นของคนจากสมาคมนักเขียนทั้งหมด กระทั่งสิบอันดับต่อมาก็ยังมีคนของสมาคมอยู่ประปราย แทบจะเป็นชัยชนะแบบผูกขาดสำหรับพวกเขา แต่การฝ่าวงล้อมของจางเย่ทำให้การแข่งขันตื่นเต้นเร้าใจและเกิดความไม่แน่นอนขึ้นมาทันที! 

“อาจารย์จาง เยี่ยมไปเลย!” 

“ทำได้ดีมาก! ไม่เสียหน้าช่องวรรณกรรมของเรา!”

“พวกคนของสมาคมไม่กล้าพูดอะไรอีกเลยใช่ไหม? สมน้ำหน้าอยากกร่างดีนัก! หงอไปเลยตอนนี้!” 

“ฮ่าๆๆ อาจารย์จางน้อย เดี๋ยวขอลายเซ็นหน่อยนะ ฉันอยากเก็บไว้เป็นที่ระลึก” 

พนักงานของช่องวรรณกรรมถูกจัดให้นั่งรวมกัน เมื่อจางเย่กลับมานั่งที่ ทุกคนต่างยกนิ้วโป้งให้ทันที แม้แต่เถียนปิน เจี่ยเหยียน และอู่ต้าเทาก็ยังไม่กล้าพูดจาเหยียดหยัน กลอนบทนั้นสร้างความยำเกรงให้พวกเขาเช่นกัน! 

จ้าวกั๋วโจวที่ตอนแรกนั่งห่างออกไปไกลสุด เปลี่ยนที่นั่งกับลูกน้องหลายคนแล้วพูดกับจางเย่ว่า “จางน้อย เธอสร้างความประทับใจให้กับทุกคนอีกแล้ว!”

จางเย่ตอบว่า “ขอบคุณสำหรับคำชมครับ หัวหน้า”

จ้าวกั๋วโจวถามต่อ “ทำไมเธอถึงไม่ขอคะแนนโหวตล่ะ?” 

“นั่นคงไม่จำเป็นใช่ไหมครับ?” จางเย่รู้สึกว่าไม่จำเป็นต้องทำ “ทุกคนไม่โง่และต่างก็มีความชื่นชอบในศิลปะแตกต่างกัน ถ้าหากพวกเขาคิดว่ากลอนของผมดี พวกเขาก็จะโหวตให้ ถ้าพวกเขาคิดว่ากลอนอื่นดี เขาก็จะโหวตให้อันนั้น การขอคะแนนโหวตไม่ได้มีความหมายอะไร นี่ไม่ใช่การแข่งขันแต่เป็นการแลกเปลี่ยนความรู้เชิงวรรณกรรม ทำให้ง่ายเข้าไว้น่าจะดีกว่า” เขาบอกอย่างเป็นเหตุเป็นผลและสร้างความชอบธรรมแก่ตนเอง

หวังเสียวเหม่ยพูดว่า “ดูเธอจะสบายใจจังนะ”

จ้าวกั๋วโจวถามทุกคนจากช่องวรรณกรรม “เธอคิดว่าจางน้อยจะได้อันดับไหน? อาจารย์เสียวเหม่ย คุณคิดว่ายังไง?” 

“ในความเห็นของฉัน แค่นับจากคุณภาพผลงานและคุณค่าเชิงวรรณศิลป์ อาจารย์จางน้อยต้องได้อันดับหนึ่งอย่างแน่นอน แต่นั่นก็เป็นแค่ความคิดเห็นของฉัน เราไม่รู้ว่าผู้ฟังจะเห็นตามหรือเปล่า กลอนของรองประธานเมิ่งตงกั๋วก็ดีเช่นกัน บางทีคนอื่นอาจจะคิดว่ามันดีกว่า อะไรก็เป็นไปได้” เธอก้มลงดูนาฬิกาแล้วบอกว่า “อีกอย่าง เหลือเวลาอีกแค่ประมาณยี่สิบนาทีเท่านั้น”

“ยี่สิบนาที?” 

“หา จริงด้วย! การโหวตใกล้จะปิดแล้ว!” 

“ไอ้หยา งั้นก็ไม่มีหวังแล้วสิ เราจะไปไล่ทันพวกนั้นได้ยังไง!?”

ทุกคนได้แต่รู้สึกเสียดาย บทกวีที่วิเศษขนาดนี้ได้ปรากฏขึ้น แต่อาจจะต้องพ่ายแพ้เพียงเพราะว่าเวลาไม่พอ! 

จากด้านหลัง พี่สาวโจวแห่งช่องวรรณกรรมกลับเข้ามาเพียงลำพัง เธอค้อมตัวลงเพื่อจะไม่บังคนข้างหลังขณะที่แทรกตัวเข้ามา “ขอโทษนะ เสี่ยวหลิว เสี่ยวโจว ขอผ่านไปหน่อยนะ” เพียงพริบตาเธอก็มาอยู่ข้างจางเย่ “เอ๋ หัวหน้า คุณก็อยู่ที่นี่ด้วยเหรอคะ?” 

จ้าวกั๋วโจวตอบรับอย่างรวบรัด “คุณไปทำอะไรมา?” 

“ฉันทำทีไปห้องน้ำมาค่ะ” พี่สาวโจวยกโทรศัพท์ “แต่ที่จริง ฉันออกไปเช็กผลโหวตให้จางน้อย ในหอประชุมไม่มีสัญญาณอินเทอร์เน็ต ฉันเลยต้องออกไปดูข้างนอก” 

ป้าซุนถามอย่างกังวล “แล้วเป็นไง? เป็นยังไงบ้าง?” 

คนอื่นๆ จากช่องวรรณกรรมเริ่มเอียงหูเข้ามาฟัง พลอยอยากรู้กันไปด้วย 

พี่สาวโจวชี้ไปที่โทรศัพท์ ถึงจะไม่มีสัญญาณแต่หน้าเว็บที่เธอเปิดค้างไว้ก็ยังมองเห็นได้ “ ‘ลำนำทำนองวารี’ ของจางน้อยน่ะเป็นที่ฮือฮามากทีเดียว เมื่อสามนาทีที่แล้วเจ้าหน้าที่เว็บไซต์ได้โพสต์กลอนของเขาขึ้นเว็บหลังจากที่เขาท่องจบ ‘ลำนำทำนองวารี’ ได้ไปมากกว่าเก้าร้อยโหวตแล้ว คอมเมนต์ที่เข้ามาตอบทุกคนคลั่งกันใหญ่เลย แทบจะระเบิดลงแน่ะ!” 

หน้าจอโทรศัพท์แสดงข้อความอัดแน่นเต็มไปหมด 

“พระเจ้า!” 

“สุดยอดบทกวี ไร้เทียมทานจริงๆ !” 

“ไม่ต้องเจ๋งขนาดนี้ก็ได้มั้ง หา?” 

“จางเย่นี่ใครน่ะ? ทำไมไม่เคยได้ยินชื่ออาจารย์ท่านนี้มาก่อนเลย?”

“ฉันฟังผิดหรือเปล่าเนี่ย? ก่อนนี้ฉันคิดว่าเมิ่งตงกั๋วกับคนอื่นจากสมาคมนักเขียนจะออกมาวิจารณ์บทกวีของจางเย่ไม่ใช่เหรอ? ใช้เขาเป็นแบบอย่างที่เลวไม่ใช่เหรอ? พอขับลำนำออกมาแล้ว ทำไมไม่มีใครวิจารณ์เลยล่ะ?”

“กูขำโว้ย ขำหนักมาก!” 

“สมาคมนักเขียนโคตรตลกเลยว่ะ! โดนตอกหน้าหงาย โดนตบหน้าบวมไปหมดแล้ว!” 

“ฮ่าๆๆ ฉันสนับสนุนอาจารย์จาง วันนี้จะดูซิว่าใครยังกล้าพูดว่าอาจารย์จางเย่แต่งกลอนไม่เป็น! ตั้งแต่วันนี้เป็นต้นไป ฉันจะคอยดูว่าใครจะกล้าหาว่าผลงานของอาจารย์จางเย่ไร้คุณค่าทางวรรณกรรม” 

“กล้าเผชิญหน้ากับเหล่าอาจารย์จากสมาคมนักเขียน ฉันคงได้แต่ขอไว้อาลัยให้อย่างสุดซึ้ง!”

“ถ้าคนที่สามารถแต่งกลอนอย่าง ‘ลำนำทำนองวารี’ ไม่รู้จักกวีนิพนธ์ งั้นทั้งโลกนี้แม่*ก็ไม่มีใครรู้จักแล้ว พวกสมาคมนี่โง่บัดซบรึเปล่า? แล้วไอ้รองประธานนั่นอีก? ขอถามหน่อยเถอะ พวกแกไม่รู้จักวรรณกรรมหรือว่าอาจารย์จางเย่กันแน่ที่ไม่รู้จัก!”

“โหวตเร็วๆ เข้า!” 

“ใช่แล้ว หยุดพล่ามได้แล้ว โหวตกันด่วนจี๋ จะหมดเวลาแล้วโว้ย!” 

“กองทัพเกรียน ระดมพล! ต่อให้ไล่ตามไม่ทันก็ต้องไม่ห่างกันไกล พวกเราเคยกลัวใครหน้าไหนตั้งแต่เมื่อไร หา? ไม่กลัวใครทั้งนั้น! ต่อให้แค่คนเดียวจะอ่อนแอ แต่เราจะทุ่มเทพลังน้อยนิดทั้งหมดให้อาจารย์จางเย่! ไม่ใช่เพื่ออะไร แต่เพื่อความกล้าหาญเด็ดเดี่ยวของอาจารย์จางเย่ที่ลุกขึ้นสู้กับคนอื่น! เราต้องไม่ทำให้อาจารย์ผิดหวัง!”

“ฉันมาแล้ว!” 

“กองทัพเกรียนรายงานตัว!” 

“โหวตแล้ว!” 

“ดาบยักษ์ของข้าไม่อาจทนต่อความกระหายเลือดได้อีกแล้ว อีกแล้ว อีกแล้ว อีกแล้ว อีกแล้ว!” 

แฟนคลับของจางเย่เข้ามาสนับสนุนเขา ยังมีคนอื่นอีกมากมายที่เพิ่งรู้จักเขาเป็นครั้งแรกผ่านงานชุมนุมบทกวีที่รู้สึกซาบซึ้งไปกับ ‘ทำนองวารี’ ทุกคนทุ่มโหวตสนับสนุนอย่างเต็มที่!

…

“แค่เก้าร้อยคะแนน?” จ้าวกั๋วโจวขมวดคิ้ว 

พี่สาวโจวบอกว่า “นั่นแค่ในพริบตานะคะ ยังไม่มากอีกเหรอ?” 

“พี่โจว ลำดับของจางน้อยอยู่ที่เท่าไรแล้ว?” หวังเสียวเหม่ยถาม

“ก่อนฉันจะออฟไลน์มา คะแนนอยู่ที่ 925 โหวต ได้อันดับที่ 41” พี่สาวโจวพูดกับจางเย่ “อาจจะดูว่าน้อย แต่นั่นมันแค่ไม่กี่นาที ถ้ายังขึ้นต่อแรงขนาดนั้น มันต้องขึ้นไปสูงกว่าพวกของสมาคมนักเขียนแน่ จางน้อยนี่น่ากลัวเกินไปแล้ว!”

41 งั้นเหรอ? จางเย่ไม่พอใจอย่างมาก 

ป้าซุนถอนใจ “เฮ้อ ตามยังไงก็ไม่ทันหรอก อย่าคิดต่อไปเลย คนอื่นได้สะสมคะแนนโหวตมาตั้งสองชั่วโมงแล้ว ขณะที่เรามีเวลาแค่ยี่สิบนาทีกับอีกนิดหน่อย ความแตกต่างมันมากเกินไป อีกอย่าง พวกคนจากสมาคมก็มีแฟนคลับเป็นแสนๆ คน อาจารย์จางน้อยมีแฟนคลับเท่าไรกัน? จะไปแข่งความนิยมกับพวกเขาน่ะเป็นไปไม่ได้หรอก” 

พี่สาวโจวเม้มปาก “แต่ก็ยังมีหวังนะ ผู้ฟังที่เพิ่งได้ฟังแล้วก็ยังไม่มีโอกาสได้โหวต ยังต้องมีอีกมาก ฉันเชื่อว่าจางน้อยต้องได้ถึงอันดับท็อปสิบ! ไม่สิ ต่อให้เป็นหนึ่งในหกก็ยังเป็นไปได้!” พลางยกโทรศัพท์ในมือขึ้นก่อนพูดต่อ “ดูนี่สิ นอกจากอันดับหนึ่ง เมิ่งตงกั๋ว ที่คะแนนนำโด่งไปที่ 37,000 คะแนนแล้ว คนอื่นๆ ที่ตามมาคะแนนโหวตน้อยๆ กันทั้งนั้น ที่หกนี่ได้แค่ 11,000 คะแนนเอง ฉันคิดว่าอาจารย์จางน้อยยังมีโอกาสแซงได้! หรือต่อให้แย่กว่านั้น อันดับสิบก็ได้ 8,500 โหวต ต่อให้ไม่ได้เข้าหนึ่งในหกก็ยังมีโอกาสติดท็อปสิบ ฉันไม่คิดว่ามันจะมีปัญหา!” 

บรรณาธิการคนหนึ่งของช่องวรรณกรรมพูดว่า “ได้เข้าท็อปสิบก็พอแล้ว อย่างน้อยพวกเราก็แทรกแซงการผูกขาดโดยสมาชิกสมาคมนักเขียนลงได้ แถมยังเรียกศักดิ์ศรีให้กับช่องของเราได้ด้วย” 

“ถูกต้องที่สุด!” 

“ขอให้สวรรค์อวยพร!” 

ทุกคนเริ่มจะยอมรับความจริงอันโหดร้าย 

พี่สาวโจวแนะนำว่า “ฉันว่าพวกเราน่าจะผลัดกันไป ‘เข้าห้องน้ำ’ นะ ออกไปกันทีละห้าคนไปโหวตให้อาจารย์จางน้อย อันดับของจางน้อยยิ่งสูง ช่องของเราก็ยิ่งมีหน้ามีตา ฉันเพิ่งโหวตให้จางน้อยไปเดี๋ยวนี้เอง!” พี่สาวคนนี้มีน้ำใจจริงๆ 

จางเย่เหงื่อตก “ไม่จำเป็นครับ ไม่จำเป็น ขอขอบคุณทุกคน แต่มันไม่จำเป็นจริงๆ !” 

นี่คือบทกวีอะไร?

นี่คือบทกวีของซูตงปอ!

นี่คือ ‘ลำนำทำนองวารี’ อันโด่งดัง! 

เขาต้องให้เพื่อนร่วมงานสิบกว่าคนผลัดกันไปเข้าห้องน้ำเพื่อช่วยดึงคะแนนโหวตด้วยเหรอ? นั่นมันหมิ่นค่าของงานชิ้นนี้เกินไปแล้ว เกินไปจริงๆ หากว่าคนจากโลกของเขามาเห็นเข้า คงได้แต่หัวเราะจนหัวหลุด! ไม่ว่ายังไง จางเย่ก็จะไม่ยอมทำอะไรที่น่าอับอายขนาดนั้นเป็นอันขาด! หากผู้คนจะไม่เห็นค่าของ ‘ลำนำทำนองวารี’ บทนี้ จางเย่ก็คงทำอะไรไม่ได้ มันคงช่วยไม่ได้เหมือนกันหากว่าคะแนนโหวตจะไม่เพิ่มขึ้น 

ช่างมันเถอะ 

ปล่อยให้เป็นไปตามโชคชะตาแล้วกัน 

ไม่ว่าอะไรที่จางเย่ทำได้ เขาได้ทำไปหมดแล้ว ตอนนี้คงได้แต่รอดูว่าผลงานชั้นครูของซูตงปอชิ้นนี้จะสามารถสวนกระแสได้หรือไม่ จะช่วยให้จางเย่บดขยี้บรรดานักเขียนจากสมาคมพร้อมกับสร้างชื่อให้ตัวเองได้หรือเปล่า เขาทำได้เพียงแค่รอเท่านั้น ทุกอย่างอยู่ในมือของทุกคนที่เป็นผู้ตัดสิน! 

ห้านาที…..

สิบนาที…..

เวลาผ่านไปราวติดปีก ถึงจางเย่เองจะตั้งตารอและอยากให้มีเวลามากขึ้นสำหรับตัวเขาและผู้ฟัง ทว่า เวลาไม่เคยหยุดเดิน เพียงไม่นานก็ถึงเวลาบ่ายสองโมงตรง! 

“เอาล่ะครับ การโหวตได้สิ้นสุดลงแล้ว ณ บัดนี้” จางหั่วประกาศ “เรากำลังรอสักขีพยานของเรารวบรวมคะแนนขั้นสุดท้าย ระหว่างที่พวกเขากำลังตรวจสอบคะแนนอยู่นี้ เรามาทบทวนผลงานบทกวีที่ผ่านมากันเถอะครับ” 

เทปบันทึกถูกเล่นซ้ำ บทกลอนของเมิ่งตงกั๋ว เจิ้งอันปางและอัสนีไพศาลได้ออกอากาศอีกรอบ 

เพียงไม่นาน ชายหนึ่งหญิงหนึ่งจากสำนักกฎหมายเขตเฉิงตงก็เดินเข้ามาพร้อมสมุดเล่มหนึ่ง “เรียบร้อยแล้ว” 

พิธีกรหญิงซุนเมิ่งเจี๋ยแย้มยิ้ม “สหายจากสำนักกฎหมายได้รวบรวมสถิติเสร็จแล้วนะคะ ดิฉันอยากรู้ผลจะแย่อยู่แล้ว ต้องขอแอบดูก่อนล่ะค่ะ” 

เธอแอบดูผลทันที 

จางหั่วก็อยากรู้ผลมากเช่นกัน จึงแอบมองอันดับในมือของสักขีพยานด้วย 

แอบดูไปก็ไม่มีผลอะไร แต่ทั้งจางหั่วและซุนเมิ่งเจี๋ยพลันชะงักค้างไปทันทีอย่างตะลึงงัน!

หลังจากที่เห็นสีหน้าท่าทางของพิธีกรทั้งสอง นอกเวทีก็เกิดความโกลาหลขึ้น พวกเขาไม่รู้ว่าเกิดอะไรขึ้น จึงได้แต่สงสัยมากยิ่งขึ้น! 

“เกิดอะไรขึ้นน่ะ?” 

“ผลมันผิดคาดมากเกินไปหรือยังไง?” 

“เป็นเพราะคะแนนโหวตของท่านรองประธานเมิ่งนำลิ่วเกินไปหรือเปล่า?” 

สักขีพยานฝ่ายหญิงถือไมโครโฟน “วันที่แปดกันยายน ตั้งแต่เวลาสิบสองถึงสิบสี่นาฬิกา ตัวแทนสำนักกฎหมายเขตเฉิงตง หลีไห่และเจิ้งเหม่ยหงในฐานะผู้ดูแล ขอประกาศว่าการลงคะแนนเสียงสำหรับงานชุมนุมบทกวีเทศกาลไหว้พระจันทร์ครั้งนี้เป็นไปอย่างบริสุทธิ์ยุติธรรม ดิฉันจะประกาศผลสิบอันดับแรก!” 

จางเย่ฟังอย่างตั้งใจ 

จ้าวกั๋วโจว หวังเสียวเหม่ยและพวกต่างจ้องตรงไปด้านหน้า! 

เมิ่งตงกั๋ว อัสนีไพศาลกับพวกดูจะผ่อนคลายมากกว่า พวกเขาไม่รู้สึกว่ามีอะไรน่าตื่นเต้น 

“อันดับ 10 เห็ดแดงน้อย ‘ป้าพระจันทร์’ คะแนนโหวต 9,300 คะแนน!” ผู้แทนฝ่ายหญิงอ่าน 

เมื่อได้ยินคำประกาศ อัสนีไพศาลก็แสดงความยินดีพร้อมรอยยิ้ม “ยินดีด้วย นี่เป็นงานชุมนุมบทกวี แต่นักเขียนนิทานอย่างคุณก็ยังติดท็อป 10 ได้ นี่แสดงถึงความสามารถของอาจารย์เห็ดแดงน้อยได้เป็นอย่างดี” 

เห็ดแดงน้อยเอ่ยว่า “เดี๋ยวเถอะ ไม่ต้องมายอเลย” 

สักขีพยานอ่านต่อ “อันดับ 9 อัสนีไพศาล ‘ไม่มีชื่อผลงาน’ คะแนนโหวต 9,800 คะแนน!” 

เห็ดแดงน้อยยิ้ม “เห็นไหม? ของคุณยังดีกว่าฉันอีก ใครกันที่บอกว่าลำนำของคุณเฉพาะกลุ่มเกินไป? ดูสิ ผู้ฟังก็ยังรับรู้ได้” 

อัสนีไพศาลโบกมืออย่างถ่อมตัว “ที่จริง ผมยังไม่ค่อยพอใจกับลำนำบทนี้ของตัวเองเท่าไรนักเลย มันไม่มีตัวตนหรือความรู้สึกของผมในนั้น ผลตอบรับแย่ก็ปกติแล้ว”

…

“อันดับ 4 โจวอันยี่ ‘แหงนชมจันทร์’ คะแนนโหวต 16,001 คะแนน!” 

จนถึงตอนนี้ อันดับสี่ถึงอันดับสิบได้ประกาศออกมาแล้ว ทุกอันดับเป็นคนของสมาคมนักเขียน ไม่มีชาวเน็ตติดอันดับท็อป 10 เลยแม้แต่คนเดียว! 

“ได้เวลาอันดับ 3 แล้ว!” 

“ฉันตื่นเต้นจัง จะเป็นใครนะ?” 

“ทำไมยังไม่ได้ยินชื่อจางเย่เลยล่ะ?” 

“นั่นสิ เป็นไปได้ไหมว่าเขาจะได้ที่สาม?” 

“ไม่น่าจะได้สูงขนาดนั้นนะ มีเวลาโหวตแค่ยี่สิบนาทีเอง เป็นไปไม่ได้หรอก” 

ขณะที่ทุกคนกำลังถกเถียงกัน ผู้แทนหญิงก็ประกาศอันดับสาม “อันดับ 3 เจิ้งอันปาง กลอนสมัยใหม่ ‘ความรู้สึกแห่งกลางสารท’ คะแนนโหวต 19,822 คะแนน!” 

อะไรนะ? 

เจิ้งอันปางได้ที่สาม? 

พี่สาวโจวรีบบอก “แล้วจางน้อยล่ะ!? ทำไมไม่มีชื่อจางน้อย!?” 

เถียนปินพูดขึ้น “ไม่เห็นต้องถาม เขาก็ไม่ติดท็อป 10 น่ะสิ” 

“สมรู้ร่วมคิดกัน! ต้องสมรู้ร่วมคิดกันแน่ๆ!” พี่สาวโจวบอกอย่างโกรธเกรี้ยว “ขนาดจางน้อยยังไม่ติดท็อปสิบเนี่ยนะ? ใครจะไปเชื่อ! ลำนำที่งดงามขนาดนั้น!” 

“เฮ้อ สุดท้ายก็เปล่าประโยชน์” 

“นั่นน่ะสิ เวลามันน้อยเกินไป ไม่งั้นผลลัพธ์อาจจะไม่มีใครคาดคิดก็ได้!” 

คนจากช่องวรรณกรรมต่างรู้สึกเสียดายไปตามๆ กัน บ้างถอนหายใจ บ้างปฏิเสธไม่ยอมรับผล! 

ทว่า เมื่อตัวแทนฝ่ายหญิงประกาศอันดับสอง ทุกคนต่างเงียบกริบราวกับถูกสาปให้เป็นใบ้ไปทันที เป็นความเงียบสงัดอย่างสมบูรณ์!

“อันดับสอง เมิ่งตงกั๋ว ‘ห้วงคำนึงแห่งคืนฝนพรำกลางสารท’ คะแนนโหวต 40,058 คะแนน!” 

อันดับสอง? 

เมิ่งตงกั๋วได้ที่สอง? 

นอกเวทีราวกับมีระเบิดลง! 

เมิ่งตงกั๋วก็ตกใจเช่นกัน เป็นไปได้ยังไง!?

อัสนีไพศาลและเจิ้งอันปางมองหน้ากัน สังหรณ์ร้ายผุดขึ้นในใจคนทั้งคู่! 

ทุกคนต่างสับสนงงงันไปทันที เมิ่งตงกั๋วไม่ใช่อันดับหนึ่ง? งั้นใครได้อันดับหนึ่ง? ใครกันที่เป็นผู้ชนะเลิศงานชุมนุมบทกวีเทศกาลไหว้พระจันทร์ครั้งนี้? 

ผู้แทนฝ่ายหญิงหยุดไปชั่วครู่ก่อนจะดูผลและพูดเสียงดังว่า “ผู้ที่ได้รับการโหวตให้เป็นอันดับหนึ่งของงานชุมนุมบทกวีเทศกาลไหว้พระจันทร์ครั้งนี้ จางเย่! ‘ลำนำทำนองวารี’ คะแนนโหวต…” อ่านถึงตรงนี้ เสียงของผู้แทนสาวก็เจือแววประหลาดใจเช่นกัน อันที่จริง เธอและเพื่อนร่วมงานได้เห็นคะแนนโหวตและอันดับมาก่อนแล้ว แต่เมื่อได้เห็นอีกครั้ง ผู้แทนสาวก็ยังรู้สึกว่าเหลือเชื่ออยู่ดี “คะแนนโหวตสำหรับ ‘ลำนำทำนองวารี’ คือ 158,600 คะแนน!” 

150,000? 

150,000 โหวต? 

เชี่****** โคตรเหง้าศักราชบ้านยายคนที่ห้าของแกสิ! 

เมื่อได้ยินคำประกาศ ผู้ชมทั้งหมดก็แตกตื่นอย่างถึงขีดสุด!

-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./61.md)