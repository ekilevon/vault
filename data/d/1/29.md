##บทที่ 28 : สุดยอดการจัดรายการแบบไร้สคริปต์ที่น่าทึ่ง!
มีเสียงเคาะที่ประตูดังขึ้น

“เข้ามา” จ้าวกั๋วโจวมองไปยังนอกประตู

มีหญิงสาวคนหนึ่งเดินเข้ามา จางเย่ที่อยู่อีกฟากของกระจกเห็นเธออย่างชัดเจนด้วยเช่นกัน เขากระแอมเล็กน้อย ชายหนุ่มเคยเห็นหญิงสาวคนนี้มาก่อน เธอคือคนที่นินทาเขาลับหลัง ภรรยาของเถียนปินนั่นเอง เขาเคยเจอเธอตั้งแต่วันแรกที่เข้ามาทำงาน ผู้หญิงคนนี้ถือสัญญาในมือเข้ามา เห็นได้อย่างชัดเจนเลยว่าเธอเป็นหนึ่งในพนักงานของสถานี ถ้าไม่อยู่ฝ่ายโฆษณาก็ต้องเป็นฝ่ายกฎหมาย เขาเคยคิดว่าภรรยาของเถียนปินแค่มารอเถียนปินเลิกงาน กลับกลายเป็นว่าเธอเป็นพนักงานในสถานีวิทยุเช่นกัน

“ผู้อำนวยการจ้าว นี่สัญญาค่ะ” หญิงสาวหยิบปึกกระดาษ A4 ขึ้นมา

จ้าวกั๋วโจวมองมันแล้วพยักหน้าตอบรับ “เอาวางไว้ตรงนั้นก่อน เดี่ยวค่อยคุยกันอีกที”

“ได้ค่ะ” หญิงสาวหันไปมองรอบๆ เห็นเถียนปินกำลังโบกมือให้ เธอจึงเดินไปนั่งยังแถวสุดท้ายข้างๆ สามี

“ว่าไงพี่สะใภ้”

“พี่สาว คุณก็มาดูด้วยเหมือนกันเหรอ?”

คนในช่องวรรณกรรมต่างรู้ถึงความสัมพันธ์ของทั้งสองคนดี จึงกล่าวทักทาย

หลังจากนั่งลง ภรรยาของเถียนปินมองจางเย่อย่างดูแคลน เธอกระซิบ “ทำไมยังไม่เริ่มอีกเหรอ? รออะไรกันอยู่?” แน่นอนว่าเธอไม่มีวันญาติดีกับจางเย่ เพราะเขาเป็นคนแย่งงานจากเถียนปินไป

สตาฟของช่องวรรณกรรมคนหนึ่งกล่าวว่า “ที่จริงมันเริ่มไปก่อนหน้านี้แล้วล่ะ แต่ดูเหมือนอาจารย์จางจะมีปัญหาเรื่องเจ็บคอ ก็เลยหยุดพักชั่วครู่น่ะ” 

เถียนปินหัวเราะเบาๆ “ไม่ใช่เจ็บคอ ไม่มีเสียงหรอก แต่เพราะเขาคิดเรื่องไม่ออกต่างหาก ถ้าไม่เชื่อก็รอดูได้เลย พวกสปอนเซอร์ที่มาวันนี้รับรองได้เปิดตูดหนีหมดหลังจากเห็นผลงานของจางเย่แน่นอน!”

“ไม่น่าจะเป็นอย่างนั้นมั้ง?” พนักงานอีกคนกล่าว

เถียนปินพูดอย่างเดือดดาล “นายไม่สังเกตหรือไง? ผลงานของเขาเริ่มตกลง จางเย่จบสิ้นแล้ว ไม่มีทางเอาตัวรอดไปได้แน่ๆ”

ภรรยาของเถียนปินหัวเราะขึ้นมาเช่นกัน “ฉันก็คิดแบบนั้น เด็กใหม่ไม่มีวันโชคดีได้ตลอดไปหรอก เขาจะต้องจ่ายค่าตอบแทนสำหรับการขาดประสบการณ์บ้าง คิดว่าเป็นดีเจมันง่ายขนาดนั้นเหรอไง? อย่างน้อยต้องผ่านประสบการณ์กว่า 2-3 ปีก่อนนั่นแหละ ถึงจะมีความสามารถพอ ช่วงเวลาแห่งความประทับใจในตัวเด็กใหม่กำลังจะจบแล้ว สุดท้ายสิ่งที่สำคัญที่สุดจริงๆ ก็คือประสบการณ์และคนหนุนหลังนั่นแหละ!”

เมื่อเสี่ยวฟางได้ยินเช่นนี้ เธอรู้สึกไม่พอใจ แต่ก็ไม่กล้าแสดงอาการออกมา ทั้งนี้เธอก็เป็นเด็กใหม่ด้วยเช่นกัน จึงได้แต่พูดสนับสนุนจางเย่ “อาจารย์จางจะต้องไม่เป็นไรแน่!”

เถียนปินไม่ยิ้มอีกต่อไป “ที่เขาทำอยู่ตอนนี้มันดูไม่เป็นไรนักเหรอ? พนันกันไหมล่ะ? ดูว่าเขาจะผ่านความเจ็บปวดครั้งนี้ไปได้ยังไงน่ะ!”

เสี่ยวฟางนิ่งเงียบ เธอเองก็หวาดหวั่นเช่นกัน หญิงสาวเชียร์ในใจ อาจารย์จางห้ามพลาดเด็ดขาดเลยนะ!

…

สิ่งที่พวกเขาคุยกันไม่ได้ดังไปถึงด้านหน้า เพราะมีระยะห่างกว่า 7 เมตร เป็นตัวคั่นเอาไว้อยู่

“จางน้อย! คอของนายดีขึ้นรึยัง?” จ้าวกั๋วโจวไม่สามารถยืดเวลาอีกต่อไปได้ เขาขมวดคิ้วเครียดเอ่ยถาม

จางเย่ปรับเก้าอี้แล้วดื่มน้ำเข้าไปเล็กน้อย จากนั้นจึงกล่าว “หัวหน้า ผมพร้อมแล้ว”

“โอเค ถ้างั้นก็ลุยกันต่อเลย” จ้าวกั๋วโจวโบกมือให้สัญญาณได้เขาเริ่มต้น ในขณะที่ดวงตายังมีความไม่มั่นใจนักพาดผ่าน

เถียนปินคิดในใจ “นายหมายความว่ายังไง ‘ผมพร้อมแล้ว’ งั้นเหรอ วันนี้ฉันจะคอยจับตาดูวินาทีที่นายกลายเป็นตัวตลกท่ามกลางสายตาของทุกคน ถ้านายทำพลาดเมื่อไร ‘เรื่องสยองขวัญยามค่ำคืน’ จะกลับมาเป็นของฉันอีกครั้งหนึ่ง!”

ภรรยาของเถียนปินหัวเราะเยาะเย้ยอย่างเงียบๆ เช่นกัน เธอก็รอคอยวินาทีที่จางเย่จะทำงานพังด้วยตัวเขาเอง!

จางเย่หยุดแค่สองวินาทีก่อนจะเริ่มทำการอัด “สวัสดีครับผู้ฟังทุกคน ยินดีต้อนรับสู่ ‘เรื่องสยองขวัญยามค่ำคืน’ ครับ ….หยกชิ้นนี้ถูกส่งให้กับพ่อของเขาโดยหัวหน้าของกองทัพตะวันตกเฉียงเหนือ หลายปีก่อน หัวหน้าคนนี้ได้นำกองทัพของเขาเข้าบดขยี้เหล่ากองโจร หัวหน้ากลุ่มโจรได้สวมหยกชิ้นนี้ไว้ติดตัว ถึงแม้ว่ามันจะเป็นชิ้นหยก แต่รูปร่างของมันกลับไม่ใช่แบบนั้น รูปร่างของมันแปลก....” จางเย่ไม่มีอาการตะกุกตะกักอีกต่อไป เขาพูดออกมาอย่างราบรื่น!

เถียนปินประหลาดใจเล็กน้อย นี่มันบ้าอะไรกัน? ทำไมอยู่ๆ เขาถึงกลับมาบรรยายได้ล่ะ? อ๋อ สงสัยเขาต้องใช้เวลาช่วงพักนั่นเรียบเรียงความคิดบางอย่างได้ ถึงยังไงก็เถอะ ด้วยเวลาอันน้อยนิดแค่นั้นเขาจะทำมันได้แค่ไหนเชียว? สุดท้ายก็ต้องจบแบบน่าอนาถอยู่ดี!

สิบนาทีผ่านไป!

ครึ่งชั่วโมงผ่านไป!

เวลาไหลผ่านไปเรื่อยๆ

เถียนปินยังคงตั้งหน้าตั้งตารอดูจางเย่ทำพลาด คู่รักคู่นี้ต่างรอดูในสิ่งเดียวกัน

อย่างไรก็ตาม ผลงานที่จางเย่แสดงออกมาทำให้สีหน้าพวกเขาบิดเบี้ยวจนเขียวไปหมด ไม่เพียงแค่จางเย่ไม่ได้ทำพลาดเลยแม้แต่ครั้งเดียว พล็อตเรื่องและการใช้คำต่างถูกบรรยายออกมาอย่างยอดเยี่ยม คุณภาพของงานกลับไปสูงเท่ากับตอนแรกๆ หรือดียิ่งกว่าช่วงแรกๆ เสียอีก ไม่มีแม้กระทั่งการกดอัดใหม่แม้แต่ย่อหน้าเดียว ราวกับว่าเขามีพระเจ้าเข้าสิงร่างแล้วช่วยพูดแทนอย่างไงอย่างงั้น

“จากที่เอโกะบอกไว้ คูน้ำที่ชั่วร้ายของเฮยเฟิงโค่วก่อนหน้านี้ถูกเรียกว่าคูแห่งศพ ย้อนกลับไปในอดีตที่ไกลยิ่งกว่ามันถูกเรียกว่าคูแสงจันทร์...”

อัดเสร็จไปแล้วหนึ่งตอน!

อัดเสร็จไปแล้วสองตอน!

ตั้งแต่บ่ายสองถึงห้าโมงเย็น จางเย่อัดรายการติดต่อกันสามตอนโดยไม่มีแม้แต่การหยุดพัก เขาไม่แม้กระทั่งพักจิบน้ำ ชายหนุ่มอัดมันทั้งหมดรวดเดียว!

คู่สามีภรรยาเถียนปินถึงกับผวา!

จ้าวกั๋วโจวและเสี่ยวฟางต่างตกตะลึงจบแทบหุบปากไม่ได้!

ทีมสปอนเซอร์ 5 คน ซึ่งอยากใช้รายการนี้เป็นที่โฆษณาต่างรู้สึกทึ่งกันทุกคน! 

เมื่อตอนที่สามถูกอัดเสร็จเรียบร้อย จางเย่ยังดูเหมือนจะติดลมและเตรียมจะอัดตอนต่อไปอีก จ้าวกั๋วโจวรีบเข้ามาหยุดเขาไว้ก่อนที่จะเริ่ม เขาเปิดไมโครโฟนและพูดกับจางเย่ “จางน้อย พอแค่นี้แหละ มานี่ก่อนเร็ว!” นี่นายยังจะอยากอัดต่ออีกงั้นเหรอ? นายยังจะพูดต่อไหวเหรอ? ยิ่งกว่านั้นนี่ฟ้ากำลังจะเริ่มมืดแล้วด้วยนะ!

จางเย่ขานรับ “ได้ครับ” ก่อนจะถอดหูฟังออกด้วยความรู้สึกค้างคา

นักธุรกิจสาวที่มาจากโรงรับจำนำจับจ้องชายหนุ่มแล้วกล่าว “สามชั่วโมงโดยที่ไม่มีสคริปต์เลยเนี่ยนะ? เป็นไปไม่ได้!” เธอไม่สามารถเชื่อมันได้ต่อให้จะต้องถูกฆ่าให้ตายก็เถอะ หญิงสาวยืนขึ้น “ฉันขอเข้าไปดูหน่อยนะ!” เธอเกลียดการถูกหลอกยิ่งนัก เพราะมันเหมือนโดนดูถูกและลบหลู่มันสมองของพวกเขา!

“อืม...” จ้าวกั๋วโจวไม่ได้ห้ามปรามแต่อย่างใด

คู่รักเถียนปินก็ไม่เชื่อเช่นกันจึงเดินตามเหล่าสปอนเซอร์เข้าไปด้านในด้วย

สามชั่วโมงพูดด้นสดโดยไม่มีพลาดและไม่มีสคริปต์?

ทำไมถึงมีคนทำเรื่องแบบนี้ได้ด้วยล่ะ! นี่มันยิ่งกว่าเรื่องตลกนานาชาติแล้วนะ!

ทันใดนั้น ทุกคนต่างกรูเข้าไปยังสตูดิโอ มองดูรอบห้องแต่ก็ไม่พบแผ่นสคริปต์แม้แต่แผ่นเดียว เหล่าสปอนเซอร์เดาว่าจางเย่น่าจะเก็บสคริปต์ไว้ในคอมพิวเตอร์จึงหันไปดูที่หน้าจอ เจ้าเด็กนี่ จะเก่งอะไรขนาดนี้กัน! คอมพิวเตอร์ตัวเล็กในสตูดิโอยังไม่แม้แต่จะเปิดเครื่องด้วยซ้ำ ส่วนคอมพิวเตอร์ตัวหลักที่ถูกควบคุมด้วยปุ่มกดก็ไม่มีภาพอะไรทั้งสิ้น!

จางเย่สงสัยว่าทำไมมีผู้คนเข้ามามากมายถึงเพียงนี้ “หืม? มีอะไรหรือเปล่าครับ?”

เหล่าสปอนเซอร์ต่างรู้สึกราวกับพบเจอสิ่งมหัศจรรย์ “นาย...ไม่มีสคริปต์จริงๆ เหรอ?”

“ไม่มีครับ ผมคิดอะไรได้ก็พูดออกไปเท่านั้นเอง” จางเย่ตอบไปตามตรง

หญิงสาวคนนั้นไม่พูดอะไรอยู่สักพัก ก่อนจะหันหน้าไปหาจ้าวกั๋วโจว “มาเซ็นสัญญากันเถอะผู้อำนวยการจ้าว พวกเราเชื่อแล้วล่ะ!”

มีเพียงเถียนปินที่ยังรู้สึกไม่อยากจะเชื่อกับสิ่งที่เกิดขึ้น พี่สาวแกเถอะ! บทสามชั่วโมงนี่แกพูดออกมาได้ยังไง? นี่มึ*บ้าไปแล้วใช่ไหม? ไม่ต้องพูดถึงสคริปต์ ต่อให้เถียนปินอัดรายการโดยที่มีสคริปต์อยู่ในมือ ก็ยังต้องมีอ่านพลาดกันบ้างแน่นอน แต่มึ*แม่*ไม่มีพลาดเลย? เป็นไปได้ไงวะ! นี่มันจะเกินไปแล้วหรือเปล่า? ก่อนหน้านี้แกยังจะตายแหล่มิตายแหล่อยู่เลยไม่ใช่เหรอ? ยังเล่าเรื่องไม่ออกเลยไม่ใช่เหรอเมื่อกี้นี้น่ะ? ทำไมจู่ๆ ถึงเปลี่ยนเป็นคนละคนแบบนี้!

สีหน้าของภรรยาเถียนปินก็กลืนไม่เข้าคายไม่ออกเช่นกัน

ผู้ช่วยเสี่ยวฟางมองไปที่พวกเขา พวกนายยังจะอยากลองพนันว่าอาจารย์จางทำไม่ได้อยู่ไม่ใช่เหรอ? ทำไมไม่ปริปากอะไรสักหน่อยล่ะ? เฮอะ! ตะลึงกันไปเลยล่ะสิท่า?

แน่นอนว่ามันเป็นเรื่องปกติที่จางเย่จะไม่พลาดเลย ความทรงจำของเขาถูกรวบรวมขึ้นมาใหม่อย่างเหนียวแน่น เขาสามารถเล่าเรื่องราวออกมาโดยไม่จำเป็นต้องคิดเลยด้วยซ้ำ นี่คือผลของแคปซูลความจำยังไงล่ะ!

จ้าวกั๋วโจวและเหล่าสปอนเซอร์ออกไปพูดคุยกันถึงรายละเอียดของสัญญา

จางเย่มองดูนาฬิกาของเขา ชายหนุ่มยังรู้สึกติดลมกับการเล่าเรื่องและสมองยังแล่นดีอยู่ จึงตัดสินใจไม่กินอาหารแล้วไปอัดเสียงต่อเลย หลังจากดื่มน้ำอึกใหญ่ เขากลับไปยังห้องสตูดิโอแล้วเริ่มทำการอัดตอนที่สี่ต่อทันที!

เถียนปินที่ยังปฏิเสธความจริงตรงหน้ายืนกรานจะจับตามองจางเย่ต่อไป และรอดูว่าเขาจะทำได้จริงหรือไม่!

หวังเสียวเหม่ยและดีเจคนอื่นๆ หลายคนก็ยังไม่ได้ไปกินข้าวเย็นเช่นกัน พวกเขาอยากรู้ว่าจางเย่จะสามารถทำต่อได้จริงๆ หรือไม่ อีกอย่างหนึ่งก็คือพวกเขาอยากรู้ว่าขีดจำกัดของจางเย่อยู่ตรงไหนกันแน่ แต่สิ่งที่เกิดขึ้นตรงหน้าทำให้พวกเขารู้สึกประหลาดใจถึงขีดสุด!

ตอนที่สี่เสร็จ!

ตอนที่หกเสร็จ!

ตอนที่แปดก็เสร็จแล้วเช่นกัน!

จางเย่นั่งอัดเสียงไปเรื่อยๆ แบบนั้นตั้งแต่บ่ายสองจนถึงเวลาสี่ทุ่ม!

หวังเสียวเหม่ยกลับไปก่อนหน้านี้ตั้งแต่ตอนหกโมงเย็นแล้ว!

ส่วนเถียนปินทนฟังจนกระทั่งถึงหนึ่งทุ่มก่อนจะกลับบ้านไปด้วยใบหน้าที่ซีดขาว!

มีหลายคนที่ไปรับประทานอาหารเย็นก่อน บางคนก็รอเลิกงานรวดเดียวเลย ขณะที่บางคนเดินมาดูด้วยความฉงนสงสัยหลังจากได้ยินเรื่องของจางเย่!

“เขาสุดยอดมาก!”

“ดูสิ ดูนั่น จางเย่ยังอัดรายการอยู่เลยนะ!”

“หา? นี่มันกี่โมงแล้วเนี่ย? นี่เขาไม่ได้ใช้สคริปต์มาโดยตลอดเลยงั้นเหรอ?”

“ใช่แล้วไม่มีสคริปต์เลย แม่*เอ้ย! นี่เขาพูดรวดเดียวแปดชั่วโมงโดยที่ไม่มีสคริปต์เนี่ยนะ!”

“แม่เจ้าโว้ย! นี่เขายังเป็นคนอยู่รึเปล่าวะเนี่ย? หรือว่ากินยาเพิ่มพลังอะไรเข้าไปกัน?”

ข่าวแพร่กระจายออกไปอย่างรวดเร็ว ดีเจและเหล่าสตาฟจากช่องอื่นๆ ต่างกรูเข้ามาชมดูเช่นกัน ทุกคนมาพร้อมกับความคิดที่ว่ามันไม่ใช่เรื่องจริง อย่างไรก็ตาม หลังจากที่พวกเขากลับออกไป ความคิดที่ว่ามันไม่ใช่เรื่องจริงกลับถูกแปรเปลี่ยนเป็นความตื่นตะลึงโดยไม่มีข้อยกเว้น!

หลังจากวันนั้น

ทุกคนต่างรู้ว่าเทพได้ลงมาสถิตอยู่ที่ช่องวรรณกรรมแล้ว!

อัดรายการแบบด้นสดไม่มีสคริปต์ติดต่อกันกว่าสิบชั่วโมงโดยไม่มีแม้แต่ข้อผิดพลาด! ต่อให้รวมกันทั้งสถานีก็เถอะ…จะมีใครกล้าไปวัดกับจางเย่บ้างกันล่ะ!?


[Go To Next Chapter]( ./30.md)