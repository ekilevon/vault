##บทที่ 19 : มีคนจะฆ่าตัวตายระหว่างออกอากาศสด!
ช่วงค่ำ

ที่สตูดิโอของรายการ ‘พูดคุยรอบโลก’

อีกสิบนาทีจะเริ่มทำการออกอากาศสด จางเย่ผู้เป็นแขกรับเชิญผลักประตูเข้ามา หวังเสียวเหม่ยมาถึงก่อนแล้ว และยุ่งอยู่กับการเตรียมตัวสิ่งต่างๆ โดยไม่ได้หันมาสนใจจางเย่เลย พนักงานรับโทรศัพท์ของเธอก็อยู่ในห้องด้วยเช่นกัน เป็นชายหนุ่มที่มีไฝเม็ดไม่เล็กอยู่บนใบหน้า เมื่อเทียบนิสัยกับหวังเสียวเหม่ยแล้วถือว่าเป็นมิตรกว่ามาก

“อาจารย์จางมาแล้วงั้นเหรอ? เชิญนั่งเลยครับ”

“ครับ อันนี้หูฟังของผมหรือเปล่า?”

“ใช่ครับ คุณลองใส่ดูก่อนนะ ผมจะปรับค่าให้”

“อื้ม เสียงกำลังดี ไมค์ก็ไม่มีปัญหาเหมือนกัน”

“เหลืออีกเก้านาทีจะเริ่มการออกอากาศสด ผมจะไปอยู่ห้องตรงข้ามนะครับ”

พนักงานรับสายโทรศัพท์เดินไปยังห้องเก็บเสียง ทุกๆ นาทีที่ผ่านไป เขาจะส่งสัญญาณมือบอก

ในช่วงสามสิบวินาทีสุดท้าย หวังเสียวเหม่ยพลันพูดว่า “ฉันขอย้ำอีกครั้งนะ อย่าพูดอะไรโดยไม่คิด แล้วก็คอยตามความเห็นและจังหวะของฉันนะ”

จางเย่ตอบกลับอย่างเฉยเมย “ครับ” ถึงอย่างไร เธอก็มีคุณสมบัติเหนือกว่าเขามาก ไม่ว่าจะด้านผลงานหรือประสบการณ์ จางเย่ยังไม่อาจจะเทียบได้ ยิ่งไปกว่านั้น ครั้งนี้เขามาเพื่อโปรโมตรายการของตัวเอง ดังนั้นจึงคิดไม่ถือสาท่าทีของหวังเสียวเหม่ย

สาม สอง หนึ่ง เริ่มออกอากาศ!

หวังเสียวเหม่ยกดเปิดเสียงก่อนพูดอย่างยิ้มแย้ม “สวัสดีค่ะทุกคน ยินดีต้อนรับสู่รายการ ‘พูดคุยรอบโลก’ โดยฉันดีเจหวังเสียวเหม่ย ผู้ฟังบางคนน่าจะรู้แล้ว วันนี้เราจะคุยกันเรื่องปัญหาหัวใจ เป็นรายการสดนะคะ ครั้งนี้เราโชคดีได้แขกรับเชิญมาด้วย เป็นดีเจเจ้าของรายการ ‘เรื่องสยองขวัญยามค่ำคืน’ จากช่องของเรา ทั้งยังเป็นผู้แต่งเรื่อง ‘คนขุดสุสาน’ อีกด้วยค่ะ อาจารย์จางเย่ คุณจะกล่าวทักทายผู้ฟังหน่อยไหมคะ?”

จางเย่รับช่วงต่อในทันที “สวัสดีครับเพื่อนผู้ฟังทุกท่าน ผมจางเย่ วันนี้เป็นเกียรติมากที่ได้รับเชิญมาที่นี่กับอาจารย์หวังเพื่อรับฟังและช่วยแก้ไขปัญหาหัวใจของทุกคนนะครับ”

หวังเสียวเหม่ยตามต่อ “ตอนนี้สายด่วนได้เปิดแล้ว ใครมีปัญหาความรักโทรเข้ามาได้เลยนะคะ”

ในห้องออกอากาศสดมีจอคอมพิวเตอร์คอยแสดงข้อความและกระทู้ของเหล่าผู้ฟังทางเว็บไซต์แบบเรียลไทม์ และสมกับที่เป็นรายการอันดับหนึ่งของช่องวรรณกรรม บรรยากาศของช่องสนทนาคึกคักมาก

User3577: ปรึกษาปัญหาหัวใจ? ฮ่าๆ นี่เยี่ยมไปเลย มาดูกันว่าอาจารย์หวังจะแนะนำยังไงบ้างกันดีกว่า!

User1041: อาจารย์จางก็อยู่ที่นี่ด้วยเหรอ? ผมกับแฟนฟังเรื่อง ‘คนขุดสุสาน’ ทุกคืนเลยนะ!

User5502: ‘คนขุดสุสาน’? มันเป็นนิยายเหนือธรรมชาติใช่รีป่าว? ช่วงที่ผ่านมานี่ไม่มีนิยายเหนือจริงดีๆ เลย นี่ฉันเลิกอ่านนิยายแนวนี้ไปนานแล้วล่ะ!

User2890: สหายด้านบนนายพลาดแล้วล่ะ ฉันรับประกันเลยว่า ‘คนขุดสุสาน’ ไม่เหมือนนิยายเหนือจริงทุกเรื่องที่นายเคยได้ยินมาก่อน มันเป็นผลงานที่คลาสสิกในบรรดางานคลาสสิกอย่างแท้จริง!

User5502: จริงอะ? งั้นคืนนี้ฉันจะลองฟังดู 

User0019: แค่ชื่อเรื่องอย่างเดียวก็น่าสนใจแล้ว ไว้ฉันจะไปลองฟังด้วย

แรงโฆษณาจากรายการดาวเด่นของช่องนี่ช่างดีมากจริงๆ จางเย่รู้เลยว่ารายการของเขาในคืนนี้จะต้องมียอดเรตติ้งเพิ่มขึ้นเล็กน้อยอย่างแน่นอน

อีกด้านหนึ่ง พนักงานรับโทรศัพท์ส่งสัญญาณมาว่าได้คัดเลือกสายผู้ฟังเสร็จแล้ว สายของผู้ฟังเหล่านี้ไม่ใช่ว่าจะต่อสายใครก็ได้เข้ามา นี่เป็นรายการสดและอาจจะมีคนสร้างปัญหาได้ ดังนั้นจึงต้องมีพนักงานรับโทรศัพท์มืออาชีพทำหน้าที่ตัดสินใจในการเลือกสายผู้ฟัง โดยเลือกเฉพาะคำถามและคนที่เหมาะสม

หวังเสียวเหม่ยพยักหน้าตอบรับ “เอาล่ะค่ะ สายแรกของเรามาแล้ว”

“ฮัลโหลๆ นี่ฉันงั้นเหรอ?” เสียงผู้ฟังสาวดังขึ้นมาอย่างตื่นเต้น “นี่สายของฉันจริงๆ ด้วย!”

หวังเสียวเหม่ยตอบกลับอย่างนุ่มนวล “ฮ่าๆ ใช่แล้วล่ะ มีเรื่องอะไรจะปรึกษาเราคะ?”

ผู้ฟังสาวรีบพูดทันที “อาจารย์หวัง อาจารย์หวังคุณเป็นไอดอลของฉันเลยนะ ฉันกับแฟนชอบคุณมากเลย…” เมื่อพูดจบเธอก็ถอนหายใจ “แต่ช่วงนี้แฟนไม่ค่อยจะเอาใจใส่ฉันเนี่ยสิ แต่ก่อนเขาไม่เคยจะอารมณ์เสียใส่ฉันเลย แต่เดี๋ยวนี้เขากลับหงุดหงิดทุกวันซะอย่างนั้น เขาถึงกับเข้าอินเทอร์เน็ตไปแชทกับผู้หญิงคนอื่นด้วย ฉันเคยแอบดูข้อความของเขาด้วย มีทั้ง ‘ตื่นรึยัง?’, ‘หลับหรือยัง?’, ‘ฝันดีนะ’ แล้วก็ ‘อย่าลืมกินข้าวให้ตรงเวลา’ เขาไม่เคยใส่ใจฉันขนาดนี้เลยนะ! อาจารย์คะ คุณบอกฉันหน่อย ฉันควรจะทำอย่างไรดี?”

หวังเสียวเหม่ยขมวดคิ้วกล่าวตอบ “คุณผู้หญิง กับผู้ชายแบบนี้ที่ไม่ใส่ใจคุณ คำแนะนำของฉันคือให้คุณเลิกกับเขาซะ ข้อความที่คุณเห็นอาจจะดูเหมือนไม่ใช่เรื่องใหญ่อะไร เป็นแค่เพื่อนที่คุยกันตามปกติ แต่ฉันจะบอกอะไรให้ นี่แหละเรื่องใหญ่ของจริง ถ้าเป็นอย่างนี้ต่อไป มันต้องไม่เข้าท่าอย่างแน่นอน นี่แสดงให้เห็นว่าหัวใจของเขาไม่ได้อยู่กับคุณแล้ว ถ้าคุณบอกเขาไปว่าคุณจะขอเลิก เท่ากับคุณบอกให้เขารับรู้ขอบเขตความอดทนของคุณ แต่ถ้าคุณยังเลือกที่จะฝืนทนอยู่ เขาก็จะยิ่งใจกล้าทำเรื่องแบบนี้หนักขึ้นไปอีก และจะยิ่งห่างคุณออกไปเรื่อยๆ ถ้าจะเป็นอย่างนั้นล่ะก็ ทำไมไม่เลิกกับเขาตอนนี้เสียเลยล่ะ? ดูว่าเขาจะยอมเปลี่ยนแปลงตัวเองไหม ถ้าเขายอมคุณอาจจะลองพิจารณาเขาใหม่ดูอีกที แต่ถ้าเขาไม่ยอมก็แปลว่าเขาไม่ได้ใส่ใจคุณแล้ว เรื่องแบบนี้รีบปิดคดีโดยไวจะดีที่สุดนะ”

ผู้ฟังสาวถามย้ำ “อย่างนั้นจะดีเหรอ?”

หวังเสียวเหม่ยหันไปมองจางเย่ “อาจารย์จางคิดว่ายังไงบ้าง?”

จางเย่กะพริบตาปริบ “ผมคิดว่าคุณควรจะเริ่มจากพูดคุยกันก่อน ความรักเป็นปัญหาของคนสองคน บางทีคุณอาจจะตีกรอบเขามากไป เลยทำให้เขารู้สึกอยากจะวิ่งหนีถอยห่างออกมาก็ได้” เมื่อเห็นหวังเสียวเหม่ยทำตาเขียวใส่ จางเย่จึงเสริม “แต่ถ้าการพูดคุยมันไม่ได้ผล คำแนะนำของอาจารย์หวังก็ถือว่าเป็นทางออกอย่างหนึ่งได้เหมือนกัน”

บนหน้าจอคอมพิวเตอร์แสดงข้อความของผู้ฟังขึ้นมา

“อาจารย์จางเป็นตัวก่อปัญหานี่นา!”

“คุณควรจะเลิกกับผู้ชายแบบนี้ไปซะ อาจารย์หวังพูดถูกแล้ว!”

“ถูกต้อง ถ้าเป็นฉันนะ จะด่าให้ยับเลยผู้ชายแบบนี้! ปัญหาของสองคนอะไรกัน!”

“ฮ่าๆๆ ฉันชอบคำปรึกษาของอาจารย์หวังนะ มันดูเข้าท่ากว่า อาจารย์จางเย่อย่าสร้างปัญหาสิ!”

หนึ่งสายผ่านไป….

สามสายผ่านไป….

ห้าสายผ่านไป…..

ไม่ว่าจะกี่สายที่โทรเข้ามา หวังเสียวเหม่ยแนะนำให้เลิกหมด!

หวังเสียวเหม่ยคิดว่าจางเย่พูดมากเกินไปและไม่ได้คล้อยตามเธอ ทำให้สายหลังจากนั้นหญิงสาวไม่ถามความคิดเห็นของจางเย่อีกเลย จางเย่นั่งบนเก้าอี้เฉยๆ กว่าครึ่งชั่วโมงโดยที่ไม่ได้พูดอะไร จางเย่ก็ไม่ชอบใจเช่นกัน เขามาเป็นแขกรับเชิญเพื่อแสดงความคิดเห็น แต่นี่อะไร เธอดีเธอถูก ฉันต้องพูดต้องคิดเหมือนเธอเนี่ยนะ? เชื่อเลย!

“รายการของเราใกล้จะหมดเวลาแล้วนะคะ มาพักฟังโฆษณากันก่อนจะถึงสายสุดท้ายของวันนี้ดีกว่า” หวังเสียวเหม่ยส่งสัญญาณให้กับพนักงานรับโทรศัพท์

จางเย่ปิดไมค์ของเขาไปเพราะเตรียมใจไว้แล้วว่าจะไม่พูดอะไรอีก

ระหว่างพักโฆษณาหวังเสียวเหม่ยหันมาจ้องจางเย่อย่างเย็นชา “ก่อนหน้านี้ฉันบอกนายไปว่ายังไง?”

จางเย่แย้งกลับ “เราก็แค่ให้ความคิดเห็นของเราไป มันมีปัญหาตรงไหนกัน? ผมคิดว่าเรื่องปัญหาหัวใจ เราควรจะทำแค่ให้คำแนะนำเท่านั้น ส่วนเรื่องที่พวกเขาจะเลิกกันหรือไม่ พวกเขาควรจะตัดสินใจเอง เราควรแค่แสดงความคิดเห็นหรือเสนอมุมมอง แต่ไม่ควรไปส่งเสริมให้เลิกกัน พวกคำยุใส่ไฟมันทำให้ผู้ฟังชอบก็จริง แต่ความจริงแล้วพวกเขาก็แค่ชอบเห็นคนเดือดร้อน เห็นโลกลุกเป็นไฟเท่านั้นแหละ มีใครไม่ชอบเรื่องตื่นเต้นกันบ้างล่ะ? แต่คู่รักเหล่านั้นล่ะ? ความรู้สึกของพวกเขาจะเป็นยังไงบ้าง?”

หวังเสียวเหม่ยโกรธจัด “นี่ฉันต้องให้นายมาสอนแล้วใช่ไหม?”

จางเย่ยกมือยอมแพ้ “เอาเป็นว่าฉันจะไม่พูดอะไรอีกแล้ว เชิญตามสบายเลย”

ทั้งสองคนต่างอยู่ในอารมณ์ที่ไม่ดีนัก จางเย่ไม่สนใจเรื่องการต้องเคารพรุ่นพี่อีกต่อไป บางอย่างสามารถถ้อยทีถ้อยอาศัยได้ แต่มันต้องไม่ใช่อะไรที่ขัดกับหลักการในชีวิตของเขา

หลังจากพักโฆษณาเสร็จ การออกอากาศสดจึงเริ่มดำเนินต่อ

หวังเสียวเหม่ยเก็บกลั้นความโกรธลง “เรามาตอบสายสุดท้ายกันดีกว่าค่ะ”

“ฮัลโหล?” เสียงของเด็กสาวที่สงบนิ่งมาก อ่อนวัย อายุน่าจะไม่เกิน 25 ปีดังขึ้น

“สวัสดีค่ะ คุณมีปัญหาอะไรในใจ พูดมาเลยค่ะ” หวังเสียวเหม่ยถาม

แต่กลับเป็นสายสุดท้ายนี่เองที่มีปัญหาใหญ่ เด็กสาวกล่าว “ฉันชื่อเสี่ยวลี่อายุ 22 ปีค่ะ ตอนนี้เป็นนักศึกษาปีที่สาม ส่วนแฟนของฉันกำลังจะจบปีนี้แล้ว แต่ครอบครัวของเขากำลังจะส่งเขาไปเรียนต่างประเทศ กว่าจะได้กลับมาก็อีกตั้ง 5ปี”

หวังเสียวเหม่ยถามต่อ “เขาจะไปที่ไหนเหรอ?”

นักศึกษาคนนั้นตอบ “นิวยอร์กค่ะ ฉันรู้ดีว่าถ้าเขาไปเมื่อไหร่ ความสัมพันธ์ของเราคงต้องจบลง ดังนั้นฉันจึงพยายามบอกให้เขาอยู่ที่นี่ แต่เขากลับปฏิเสธ เขาอยากให้ฉันสัญญาว่าจะรอเขากลับมา เขาบอกว่าอีกห้าปี เขาจะกลับมาแต่งงานกับฉัน แต่ฉันไม่เชื่อ”

หวังเสียวเหม่ยไม่ได้สนใจคำพูดของจางเย่ก่อนหน้านี้ เธอยังคงแน่วแน่กับวิถีทางของเธอต่อไป “สาวน้อย ถ้าแฟนของคุณรักคุณจริง ฉันคิดว่าเขาคงไม่เลือกที่จะไปหรอก แต่ดูเหมือนว่าเขาเลือกหน้าที่การงานและความก้าวหน้ามากกว่าความรัก ผู้ชายแบบนี้ไม่คู่ควรที่จะเก็บเอาไว้ ถ้าคุณรอเขาห้าปีจริงๆ คุณคงต้องบ้าแน่ๆ ฉันไม่เชื่อในความสัมพันธ์ระยะไกลหรอกนะ ต่อให้รักกันมากแค่ไหนสุดท้ายมันก็จะจืดจางไปอยู่ดี จบเร็วดีกว่ายืดเยื้อ คุณควรคิดเรื่องนี้ดีๆ ล่ะ”

นักศึกษาคนนั้นตอบด้วยเสียงที่อ่อนล้า “ฉันก็คิดไว้แล้วล่ะค่ะ”

“ดีค่ะ” หวังเสียวเหม่ยพูดอย่างดีใจ “เราก็ช่วยได้เท่านี้แหละ”

นักศึกษาสาวหัวเราะอย่างแผ่วเบา “ขอบคุณค่ะอาจารย์ ฉันรู้แล้วว่าควรจะทำอย่างไรดี วันนี้โทรศัพท์สายนี้จะเป็นข้อความสุดท้ายบนโลกนี้ของฉัน ฉันหวังว่าแฟนของฉันจะได้ยินมันนะ”

เฮ้ยไม่นะ! นี่มันฟังดูผิดปกติแล้ว

หวังเสียวเหม่ยรู้สึกถึงความผิดปกติ “นี่คุณกำลังจะทำอะไรน่ะ?”

นักศึกษาสาวตอบด้วยเสียงไม่ดังนัก “ตอนนี้ฉันกำลังถือใบมีดโกนของแฟนฉันไว้ในมือ ถ้าไม่มีเขาแล้ว มันก็คงไม่มีความหมายที่ฉันจะมีชีวิตอยู่ต่อไป ลาก่อน!”

จางเย่ตัวสั่นเทิ้มไปด้วยความกลัว!

หวังเสียวเหม่ยรู้สึกร้อนใจขึ้นมาในทันที!

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./21.md)