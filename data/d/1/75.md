##บทที่ 74 : ชื่อผู้ชนะรางวัลผิดพลาด!
วันศุกร์

ยามเช้า ท้องฟ้าสดใส

วันนี้เป็นวันถ่ายทอดสดงานประกาศผลรางวัลไมโครโฟนทอง มีคนจำนวนมากมายแออัดกันอยู่ด้านนอกแกรนด์เธียร์เตอร์ของสถานีโทรทัศน์นครหลวง ต่างเข้าคิวรอพร้อมกับบัตรเข้าชม

เมื่อจางเย่มาถึงจึงมองเห็นเพื่อนร่วมงานทันที

“จางน้อย ทางนี้!” พี่สาวโจวโบกมือเรียกจากในกลุ่ม

“พี่สาวโจว? ป้าซุน?” จางเย่กะพริบตาปริบๆ ก่อนเดินเข้าไปหา

ป้าซุนยอมให้เขาลัดคิว พูดด้วยสำเนียงเมืองหลวงใส่ว่า “มานี่ไวๆ เลย ไม่ต้องไปต่อแถวหลังคนอื่น”

จางเย่ไม่รู้สึกผิดที่แซงคิว เขาเป็นผู้เข้าชิงไม่จำเป็นต้องเข้าแถวอยู่แล้ว แค่โชว์บัตรพนักงานก็สามารถเข้าได้ “ทุกคนมาได้ยังไงครับ?” เขาไม่รู้ว่าจะมีคนมามากมายขนาดนี้ เพราะไม่ได้ไปทำงานมาหลายวันแล้ว ตั้งแต่โดนไล่ออกจากรายการ ‘เรื่องสยองขวัญยามค่ำคืน’ และ รายการ ‘จากวัยชราสู่วัยเยาว์’ โดนพักการออกอากาศ เขาก็ไม่มีงานอะไรให้ทำ จ้าวกั๋วโจวเองก็เข้าใจความรู้สึกของจางเย่ จึงยอมให้หยุดงานได้เป็นกรณีพิเศษ

“นี่เป็นบัตรจากที่แผนก ในแกรนด์เธียร์เตอร์มีที่นั่งเยอะแยะ พวกเรามากันเกือบหมดเลย ดูสิ เถียนปินกับเมียเขาอยู่ข้างหน้านั่น เห็นรึเปล่า? ใกล้ๆ จุดตรวจความปลอดภัยนั่นไง ส่วนอาจารย์เสียวเหม่ยมาตั้งแต่เช้า ตอนนี้อยู่ข้างในเรียบร้อยแล้ว พวกเราน่ะมาสายนะ” พี่สาวโจวพูดกลั้วหัวเราะ

ป้าซุนพูดเป็นเชิงปลอบว่า “จางน้อย ทำตัวตามสบายนะ วันนี้ไม่ต้องคิดอะไรให้วุ่นวาย”

พี่สาวโจวก็พยายามให้กำลังใจ “ใช่แล้ว ต่อให้คราวนี้ไม่ได้ก็ไม่เป็นไร โอกาสหน้ายังมี ถือซะว่ามาดูโชว์แล้วกัน”

จางเย่โกหกกลับไปว่า “ผมเข้าใจครับ”

“ดีแล้วล่ะ ไปกันเถอะ” ถึงคราวพวกเขาผ่านรปภ.แล้ว

หลังจากโยนไฟแช็กทิ้งลงถังขยะ จางเย่ก็ผ่านจุดตรวจความปลอดภัยเข้างานมาพร้อมคนอื่นๆ

นี่เป็นสถานที่จัดงานที่ใหญ่สุดของสถานีโทรทัศน์นครหลวง สามารถจุผู้ชมได้ถึงหนึ่งพันคน แผนกของจางเย่ถูกจัดให้นั่งด้านหน้าทางฝั่งขวา ซึ่งที่นั่งค่อนข้างดีเลยทีเดียว ถึงอย่างไร สถานีวิทยุของพวกเขาก็อยู่ในเครือเดียวกันกับสถานีโทรทัศน์นครหลวง ที่นี่เป็นถิ่นของพวกเขา จึงเป็นเรื่องธรรมดาที่จะได้ที่นั่งพิเศษ ดีกว่าพวกสถานีอื่นจากมณฑลอื่นมากนัก ซึ่งเป็นข้อได้เปรียบของเจ้าบ้านนั่นเอง

“อาจารย์จางน้อย มาแล้วเหรอ?”

“พี่สาวโจว พี่ช้ามากเลยนะ”

“เสี่ยวเฉิน เสี่ยวซู่ ทำไมพวกเธอมาถึงเร็วจัง?”

บัตรที่นั่งของช่องวรรณกรรมมีหมายเลขเรียงต่อกัน ดังนั้นพวกเขาจึงนั่งรวมกันทั้งหมด หลายคนมาคนเดียว บางคนก็พาแฟนมาด้วย หลายคนถึงกับพาลูกมาร่วมงาน

หลังจากทักทายกันเสร็จ ทุกคนจึงนั่งลง

ถัดไปด้านหน้าเป็นแถวที่นั่งของช่องข่าว มีจางเหย่นั่งอยู่แถวแรกสุด เห็นได้ชัดว่าเพื่อให้เขาขึ้นไปรับรางวัลบนเวทีได้สะดวก ตัวเขาเองก็เตรียมพร้อมอยู่แล้ว ตอนนี้เขาหันหน้ามาเมื่อถูกสะกิด เมื่อเห็นจางเย่ก็ยิ้มก่อนยกมือขึ้นเรียกความสนใจจากจางเย่ “จางเย่” เขาอายุเท่ากับจางเย่แต่เข้าทำงานก่อนครึ่งปี ดังนั้นจึงไม่เรียกจางเย่ว่า ‘อาจารย์’

จางเย่หันไปมอง “อ้อ?”

จางเหย่หัวเราะ “ทำไมคุณไม่มานั่งข้างหน้าล่ะ? เราสองคนต่างก็เป็นผู้เข้าชิงของสถานีนะ” คำพูดเหล่านี้ไม่ได้มีปัญหาอะไร แต่คนที่ได้ยินกลับรู้สึกอึดอัดไปตามๆ กัน

ทุกคนรู้ว่าที่จางเย่ไม่ไปนั่งแถวหน้าเป็นเพราะรู้ดีว่าตัวเองจะไม่ชนะ แต่นายต้องตอกย้ำกันด้วยรึไง? นี่มันจงใจไม่ใช่เรอะ!?

จางเย่บอกอย่างเย็นชา “ไม่จำเป็น”

“เหรอ งั้นก็ตามใจละกัน” จางเหย่หันหน้ากลับไป

เจี่ยเหยียนบังเอิญมาถึงพอดี ในมือถือบัตรที่นั่งอยู่ เขาไม่นั่งในแถวของช่องวรรณกรรมแต่กลับเดินตรงไปแถวที่นั่งของช่องข่าวแทน

“จางเหย่”

“สวัสดี เจี่ย”

“รถติดหนักเลย เซ็งจริงๆ”

“มานั่งนี่สิ ฉันจองที่ไว้ให้แล้ว”

เจี่ยเหยียนกับจางเหย่นั่งด้วยกัน พูดคุยกันอย่างสนุกสนานราวกับว่ารอบตัวไม่มีใครอื่น ตั้งแต่เรื่องของจางเย่แพร่ออกไปและเจี่ยเหยียนได้จัดรายการ หลายคนต่างรู้สึกเสื่อมศรัทธากับแผนการอันต่ำช้าของผู้บริหารสถานี คนของช่องวรรณกรรมหลายคนไม่คบค้าสมาคมกับเขาอีก ดังนั้นเจี่ยเหยียนจึงตัดสินใจไม่ทำให้ตัวเองไม่เป็นที่ต้อนรับ ในเมื่อเพื่อนร่วมงานในช่องไม่เห็นคุณค่า เขาก็ไม่ต้องเห็นหัวพวกนั้นเหมือนกัน ตราบใดที่รองผู้อำนวยการเจี่ยยังอยู่ เขาก็ไม่ต้องสนใจใคร

ก่อนหน้านี้ ตอนที่เจี่ยเหยียนเพิ่งเข้ามาทำงาน ทุกคนสุภาพและเป็นมิตรกับเขามาก ก็เขาเป็นญาติกับผู้บริหารนี่นะ ส่วนจางเย่ก็โดดเดี่ยวอยู่ตั้งนาน แต่มาตอนนี้สถานการณ์กลับตรงข้ามกันสิ้นเชิง ที่จริงเป็นเพราะความรุนแรงของเรื่องที่เกิด วิธีการบางอย่างส่งผลร้ายแรงมากเกินไป ครั้งนี้จางเย่ตกเป็นเหยื่อ แต่ครั้งหน้าอาจจะเป็นใครในช่องก็ได้ที่โดนเขี่ยทิ้งเพื่อเปิดทางให้กับเจี่ยเหยียน? ถูกผู้บริหารบีบจนตาย? ทุกคนต่างอดคิดเช่นนี้ไม่ได้!

พี่สาวโจวบอกกับจางเย่ว่า “ไม่ต้องไปสนใจพวกเขา”

“คนไม่มีความสามารถก็กระโดดโลดเต้นไปได้ไม่นานหรอก” เสี่ยวฟางบอกอย่างเกลียดชัง

บรรณาธิการชราได้แต่ถอนใจ “เฮ้อ เรื่องในแผนกนี่นับวันยิ่งยุ่งเหยิงขึ้นทุกที”

ปีนี้รางวัลไมโครโฟนเงินของสถานีเขาต้องเป็นของจางเหย่อย่างแน่นอน ส่วนปีหน้าก็จะถึงคิวของเจี่ยเหยียนอย่างไม่ต้องสงสัย ต่อให้จางเย่มีความสามารถแล้วยังไง? เขาก็ได้แต่ก้มหัวโค้งคำนับผู้อื่น แน่นอนว่านี่เป็นความคิดและความเชื่อของคนอื่นๆ รอบตัว แต่ไม่ใช่ของจางเย่เอง จางเย่ยังไม่คิดยอมแพ้!

ประนีประนอม?

ยอมจำนน?

อดทน?

นี่ไม่ใช่นิสัยของเขาเลยแม้แต่นิดเดียว!

เขาจะสามารถเข้าไปพัฒนาตัวเองในสถานีโทรทัศน์ได้ก็ต่อเมื่อชนะรางวัลไมโครโฟนเงินเท่านั้น แต่ต้องทำยังไงถึงจะได้รางวัลที่เขาจำเป็นต้องมีมาล่ะ? จางเย่ตอบไม่ได้ เขาหมดหนทางแล้วจริงๆ ตอนนี้ จะไปหาจางหย่วนฉีเหรอ? เป็นไปไม่ได้หรอก ต่อให้เป็นนางฟ้าซูเปอร์สตาร์ก็เปลี่ยนผลการตัดสินวันนี้ไม่ได้ คณะกรรมการตัดสินด้วยคะแนนโหวต ต้องได้สามในห้าเสียงจึงจะชนะ นอกจากจางหย่วนฉีที่เป็นกรรมการใหม่ กรรมการคนอื่นๆ ต้องเคารพกฎเกณฑ์อยู่แล้ว ดังนั้นจะไม่มีใครโหวตให้จางเย่ จางหย่วนฉีแค่คนเดียวช่วยออกเสียงให้เขาก็ไม่มีความหมายอยู่ดี นอกจากนี้จางเย่ได้ขอให้เธอช่วยมาครั้งหนึ่งแล้ว เขาไม่หน้าด้านพอจะไปขออีก

เขาจนปัญญาจริงๆ!

ไม่มีทางออกและก็ไม่มีทางถอย! 

จางเย่จำต้องยอมรับว่าเขาจนตรอกเข้าแล้วจริงๆ ทว่าเขายังต้องหาทางออกให้ได้ แม้ว่ามันจะดูตีบตันแค่ไหนก็ตาม เพราะเขาไม่อาจทนกล้ำกลืนความโกรธลงไปได้!

วิธีปกติทั่วไปคงไม่ได้ผลแน่ จางเย่เปิดหน้าต่างแหวนของเกมขึ้นมาหวังว่าจะเจอวิธีทลายกำแพงออกไป ทุกวันนี้เมื่อไม่มีรายการ ‘จากวัยชราสู่วัยเยาว์’ เขาก็ได้แต่อาศัย ‘คนขุดสุสาน’ ในการเพิ่มค่าชื่อเสียง ทว่ามันไม่ได้มากมายเท่าไร ดังนั้นเขาจึงไม่เหลือค่าชื่อเสียงมากนัก ถ้าหากว่าเขาเสี่ยงลอตเตอรี่…

เฮ้ย! เกือบลืมไปแล้ว!

ในช่องเก็บของยังมีไอเทมอีกชิ้นที่ยังไม่ได้ใช้นี่!

ฉับพลัน จางเย่ก็นึกถึงมันขึ้นมา เขาเปิดช่องเก็บของในเกมและพบของชิ้นเล็กมันวาววางอยู่ด้านใน ขนมปังโชคดี! นี่เป็นไอเทมที่เขาเพิ่งได้มาเมื่อไม่กี่วันก่อน เขามัวแต่กินผลเพิ่มเสน่ห์ที่ได้มาจากการเพิ่มเดิมพันในตอนนั้น จนเกือบจะลืมไอเทมนี้ไปเสียแล้ว!

ต้องลองดู!

ต้องลอง เผื่อเป็นหนทางสุดท้ายในสถานการณ์ที่สิ้นหวังเช่นนี้!

รางวัลไมโครโฟนเงินใกล้จะเริ่มประกาศแล้ว ดังนั้นจางเย่จึงไม่มีทางเลือก ได้แต่วางเดิมพันกับไอเทมชิ้นนี้!

เขาหยิบขนมปังโชคดีออกจากที่เก็บ ในมือถือขวดน้ำแร่ยี่ห้อปิงกั๋ว ที่เป็นน้ำแร่ยี่ห้อดังของโลกนี้ ยกขึ้น แกล้งทำเป็นดื่มแต่ที่จริงกลับแอบกินขนมปังโชคดี ถึงคนอื่นจะมองไม่เห็นไอเทมจากแหวนเกม แต่ก็ยังสามารถเห็นกิริยาท่าทางของจางเย่ ถ้าหากเขาทำท่ายัดอากาศเข้าปากแล้วเคี้ยวล่ะก็ ทุกคนคงคิดว่าเขาเป็นบ้า ดังนั้นจึงต้องกลบเกลื่อนด้วยวิธีนี้ อึก ขนมปังคำสุดท้ายถูกกลืนลงคอไปแล้ว!

ขนมปังโชคดีแสดงผล!

สเตตัสค่าโชคของผู้เล่นเพิ่มขึ้น!

นับเวลาถอยหลัง 5 นาที เริ่ม!


...


ช่วงเวลาเดียวกัน

ทางด้านหลัง ในพื้นที่พักผ่อนที่สามของฮอลล์ 

เจ้าหน้าที่ห้าคนกำลังจัดเรียงถ้วยรางวัลและประกาศนียบัตรที่จะแจกในวันนี้ ผลการตัดสินเพิ่งสรุปออกมาเมื่อวานนี้ ดังนั้นถ้วยรางวัลและใบประกาศจึงถูกจัดทำอย่างเร่งรีบ ถ้วยรางวัลไมโครโฟนทองและไมโครโฟนเงินทั้งหมดถูกจัดวางไว้บนโต๊ะ ประตูห้องปิดล็อก นี่เป็นขั้นตอนที่เป็นความลับอย่างสูง ทว่าต่อให้บอกว่าเป็นความลับ แต่เรื่องแบบนี้ก็ไม่มีทางปิดเงียบได้ ทุกคนในวงการต่างรู้กันอยู่แล้วว่าใครจะชนะหรือแพ้ ยิ่งไปกว่านั้นนี่ไม่ใช่การเลือกตั้งประธานาธิบดี ไม่ได้มีมาตรการอะไรเข้มงวดนัก

“ชื่อ - หลิวเฟิง”

“อยู่นี่”

“เอาล่ะ เอามาวางตรงนี้ ใบประกาศก็ต้องตรงกัน อย่าให้ผิดล่ะ”

“ไม่ต้องห่วง ไม่ผิดหรอก”

“จางเหย่ นี่เป็นหนึ่งในผู้ชนะรางวัลไมโครโฟนเงิน เอาไปไว้ด้านหน้า เดี๋ยวค่อยส่งมา”

“เอาล่ะ พร้อมแล้ว”

ขณะเจ้าหน้าที่บางคนกำลังจัดเรียงตามรายชื่อ พลันเกิดเหตุการณ์ไม่คาดคิดขึ้น พนักงานหญิงคนหนึ่งบังเอิญชนถูกใบประกาศนียบัตร ป๊าด๊า! ใบประกาศพลิกคว่ำ ปัดเอาขวดน้ำแร่ที่ปรากฏขึ้นอย่างลึกลับบนโต๊ะ ฝาขวดนั้นปิดไว้แต่ไม่สนิท ทำให้น้ำหกเลอะใบประกาศแผ่นนั้นทันที ทุกอย่างเกิดขึ้นอย่างฉับพลัน!

“ไอ้หยา!” พนักงานหญิงรีบเช็ดแผ่นประกาศด้วยแขนเสื้อของเธอ

“อย่าถูสิ!” เพื่อนพนักงานอาวุโสคนหนึ่งร้องเตือน แต่ดูเหมือนจะสายไปเสียแล้ว

เมื่อโดนถู กระดาษบนใบประกาศนียบัตรก็เลอะเทอะจนอ่านคำไม่ออกอีกต่อไป

ชายหนุ่มคนหนึ่งรีบเข้ามาช่วยเช็ดน้ำออกจากโต๊ะและพื้นเพื่อไม่ให้เปียกใบประกาศนียบัตรแผ่นอื่น แต่พื้นนั้นปูกระเบื้องเคลือบ พอถูกน้ำก็ลื่นมากจนตัวเขาเกือบไถล ถึงแม้ว่าเขาจะไม่ล้มลงกับพื้นเพราะใช้มือยันโต๊ะเป็นหลักได้ทัน ทว่ามือของเขาดันปัดไปถูกถ้วยรางวัลที่คู่กับใบประกาศแผ่นนั้นพอดี ถ้วยรางวัลหล่นลงพื้นต่อหน้าสายตาแตกตื่นหลายคู่!

ถ้วยรางวัลแตกเป็นเสี่ยง!

ถ้วยรางวัลไมโครโฟนเงินแตกต่างจากถ้วยรางวัลไมโครโฟนทอง ถึงจะชื่อไมโครโฟนเงินแต่ที่จริงกลับทำมาจากคริสตัลเป็นรูปทรงไมโครโฟน เพราะคริสตัลทนทานสู้แก้วไม่ได้จึงแตกกระจายจนไม่มีใครจำรูปร่างเดิมได้!

“อ๊าย!”

“แย่ แย่แล้ว!”

“นี่เธอทำอะไรเนี่ย!? ทำไมซุ่มซ่ามขนาดนี้?”

“ขอโทษครับ ขอโทษ ผมไม่คิดว่ามันจะแย่ขนาดนี้!”

ทุกคนเริ่มวิ่งวุ่นชุลมุน อุบัติเหตุครั้งนี้ทำให้พวกเขาไม่มีทางเลือก นี่มันยุ่งเหยิงมาก!

“ลุงผิง จะทำยังไงกันดี? เหลืออีกแค่ชั่วโมงเดียวก็จะแจกรางวัลไมโครโฟนเงินแล้วนะ!” พนักงานหญิงเป็นกังวล เธอไม่เคยคิดว่าพวกเขาจะทำงานง่ายๆ พลาดจนยุ่งเหยิงไปหมด!

รางวัลไมโครโฟนเงินจะแจกก่อนเป็นอันดับแรก เพราะไม่ต้องถ่ายทอดสด ถือเป็นการอุ่นเครื่องก่อนการประกาศรางวัลไมโครโฟนทอง เมื่อแจกรางวัลไมโครโฟนเงินเสร็จแล้ว การถ่ายทอดสดงานประกาศผลรางวัลไมโครโฟนทองจึงจะเริ่มขึ้น เท่ากับตอนนี้เหลือเวลาอีกไม่มากแล้ว จะให้เลื่อนรางวัลไมโครโฟนเงินไปไว้ทีหลังก็ไม่ได้ เพราะไม่เคยเกิดขึ้นมาก่อน!

พนักงานที่อายุมากที่สุดขบฟันแน่น “อย่าตกใจ เรายังแก้ไขทัน ใบประกาศแก้ได้ง่ายมาก เรายังมีใบประกาศเปล่าเหลือ แค่เติมชื่อลงไปก็ใช้ได้ ส่วนตราประทับทางคณะกรรมการน่าจะมีเก็บไว้ เสี่ยวเฉินเธอไปขอตราประทับจากคณะกรรมการมา เสี่ยวหวังฉันมีงานให้เธอทำ โทรไปหาอี้ซวน บริษัทของเขาเป็นคนทำถ้วยรางวัล ฉันเชื่อว่าพวกเขาต้องมีถ้วยไมค์เงินสำรองอยู่ ป้ายชื่อที่ว่างให้เขาสลักชื่อ ‘จางเหย่’ มาให้เร็วที่สุด เธอไปรับมาเองเลย ด่วนที่สุดเท่าที่จะทำได้!” 

“ได้ค่ะ!”

“เข้าใจแล้ว!” 

ทั้งสองคนออกไป คนหนึ่งโทรศัพท์ อีกคนก็ไปจัดทำใบประกาศนียบัตร

พนักงานหญิงได้เบอร์โทรศัพท์ของอี้ซวนก็รีบโทรหา “สวัสดีค่ะ เราโทร.มาจากสถานีโทรทัศน์นครหลวง...ใช่ค่ะ เกิดเรื่องขึ้นนิดหน่อย อยากถามว่าคุณยังมีถ้วยรางวัลไมโครโฟนเงินอยู่อีกหรือเปล่า...มีเหรอคะ? ดีเลย ดีมาก งั้นช่วยสลักชื่อบนถ้วยให้หน่อยนะคะ ใบหนึ่งมันแตกไป...ใช่ค่ะ...ขอบคุณมาก กรุณารีบหน่อยนะคะไม่งั้นจะไม่ทัน...ได้ค่ะ...ชื่อเหรอคะ? ชื่อจาง....” อารามรีบร้อน เธอลืมชื่อที่พนักงานอาวุโสได้บอกมาก่อนที่จะคุยโทรศัพท์ “รอเดี๋ยวค่ะ!”

ชายหนุ่มหยิบใบประกาศออกมากำลังจะเขียนชื่อ

พนักงานหญิงถามขึ้นทันทีว่า “เสี่ยวเฉิน คนนั้นชื่ออะไรน่ะ?”

“เอ่อ หน่วยงานคือสถานีวิทยุนครหลวง ฉันคิดว่าชื่อจางเหย่นะ?” ชายหนุ่มไม่แน่ใจนัก แต่ก็ไม่กล้ากลับไปถามลุงผิงใหม่เพราะกลัวโดนด่า จึงเปิดโทรศัพท์ค้นหารายชื่อผู้เข้าชิง “โอ้ เจอแล้ว สถานีวิทยุนครหลวง นี่ไง ชื่อจางเย่!”

“เย่ตัวไหน?” 

“มาดูเองสิ”

“ได้ ฉันจดมาแล้ว”

ชื่อจางเย่และจางเหย่ออกเสียงแทบจะเหมือนกัน มี ‘เย’ เหมือนกันต่างกันแค่โทนเสียงเท่านั้น

ชายหนุ่มใช้ปากกาเขียนชื่อจากอินเทอร์เน็ต

พนักงานหญิงแจ้งกับบริษัททำถ้วยรางวัลเช่นกัน “ชื่อจางเย่ (张烨) เขียนด้วยตัว 火 กับ 华 ชื่อหน่วยงานที่สังกัดคือสถานีวิทยุนครหลวง!”


-*-*-*-*-*-*-*-*-*-*-*-*-*-*-*-*


[Go To Next Chapter]( ./76.md)