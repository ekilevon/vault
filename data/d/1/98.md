##บทที่ 97 : ค้างคืน!
ดึกมากแล้ว 

หลายบ้านเริ่มปิดไฟเข้านอน 

จางเย่ยังคงเล่นอินเทอร์เน็ตไม่เลิก ทำให้เหราอ้ายหมิ่นที่ผลักประตูห้องนอนของตัวเองเข้ามาเห็นต้องขมวดคิ้ว เธอเริ่มจัดการเก็บเสื้อผ้าที่อยู่บนเตียง ชิ้นไหนที่แขวนได้ก็แขวน ชิ้นไหนที่แขวนไม่ได้ก็โยนเข้าเครื่องซักผ้า แล้วหันกลับมาพูดกับจางเย่อย่างอารมณ์ไม่ดี “ไอ้หนู ฉันจะบอกให้นะ หัดดูเวลาบ้างสิ รีบเก็บของและไสหัวไปได้แล้ว ถึงเวลานอนของเฉินเฉินแล้ว มาทางไหนก็กลับไปทางนั้นเลย!”

เหราอ้ายหมิ่นใส่ชุดอยู่บ้านที่ดูเหมือนชุดกีฬา มันทั้งเก่าทั้งซีด คงเป็นชุดที่เอาไว้ใส่ตอนทำกับข้าว

จางเย่เหลือบตามองเธอก่อนตอบ “ครับๆ ผมอ่านอันนี้จบก็จะเสร็จแล้ว”

สิ่งที่เขาอ่านอยู่คือข่าวเกี่ยวกับยอดขายวันแรกของ ‘คนขุดสุสาน’ แม้ว่ามันจะไม่ได้ระบุตัวเลขแน่ชัดและสำนักพิมพ์ก็ไม่ได้ออกมาเปิดเผย แต่เมื่อวิเคราะห์ตัวเลขจากร้านหนังสือแต่ละแห่ง ก็สรุปได้เพียงอย่างเดียวว่า ‘คนขุดสุสาน’ ขายดีเป็นเทน้ำเทท่า นอกจากร้านหนังสือขนาดใหญ่สองสามแห่งที่ยังมี ‘คนขุดสุสาน’ เหลืออยู่เล่มหรือสองเล่มเพราะสั่งมาจำนวนมากแล้ว ร้านหนังสือขนาดเล็กอื่นๆ ที่สั่งเพียงแค่ไม่กี่เล่มต่างขายหมดเกลี้ยง! 

นี่แค่วันแรกเองนะ!

ยอดพิมพ์ของ ‘คนขุดสุสาน’ แต่ละปกกำหนดไว้เพียง 100,000 เล่ม พิมพ์สองปกก็เท่ากับ 200,000 เล่ม!

แล้วขายหมดไปตั้งครึ่งหนึ่งเนี่ยนะ? ในไม่กี่ปีมานี้ มีหนังสือเพียงไม่กี่เรื่องเท่านั้นที่ขายดีขนาดนี้ นับด้วยมือเดียวยังได้ ยิ่งไม่ต้องพูดถึงว่าเป็นแนวเหนือจริงอย่าง ‘คนขุดสุสาน’!

เมื่ออ่านข่าวจบ จางเย่ก็ปิดหน้าเพจลง

ถึงตอนนี้ เฉินเฉินก็เดินลงส้นเท้าขึ้นบันไดมา เธอเข้ามาในห้องนอน ชำเลืองมองจางเย่ ก่อนจะมุดเข้าเตียงในชุดนอนตัวจ้อย

“ฉันไปล่ะนะ ยัยแสบน้อย” จางเย่บอกลา

เฉินเฉินมองหน้าเขา “จางเย่ เล่านิทานให้ฟังหน่อย”

เหราอ้ายหมิ่นที่เพิ่งเก็บเสื้อผ้าเสร็จพูดขึ้นว่า “อาจางต้องกลับบ้านนอนแล้ว!”

เฉินเฉินไม่ฟังเอาแต่จ้องดูจางเย่อย่างเงียบๆ ด้วยดวงตากลมโต “จางเย่ เล่านิทานก่อนไม่งั้นหนูนอนไม่หลับ คุณป้าก็ไม่ยอมเล่า!”

เหราอ้ายหมิ่นพึมพำ “อายุตั้งเท่าไรแล้วยังจะอยากฟังนิทานอยู่อีก!”

เฉินเฉินยื่นมือเล็กๆ ของเธอออกมาคว้ามือใหญ่ของจางเย่ไว้ ทำท่าเหมือนไม่อยากให้ไป 

จางเย่หมดทางเลือกได้แต่นั่งลงบนเตียง เขาหันไปถามคุณน้าเจ้าของห้อง “งั้นผมเล่านิทานให้เฉินเฉินฟังนะ?”

“งั้นก็เล่าไป ฉันจะไปอาบน้ำ” เหราอ้ายหมิ่นไม่สนใจ เดินตรงไปห้องน้ำก่อนจะปิดประตู เพียงอึดใจเสียงน้ำก็ดังลอดออกมา บางทีเธอคงรู้สึกสบายที่ได้อาบน้ำกระมัง เพราะถึงขนาดผิวปากไปพลางๆ ด้วย

“จางเย่!” เฉินเฉินร้องเรียกอย่างไม่พอใจเมื่อเห็นว่าเขาเหม่อ

“หา อ๋อ รู้แล้ว” จางเย่ถามว่า “เคยฟังนิทานของฉันหรือเปล่า? เรื่องไหนบ้างที่เคยฟัง?” 

“ที่โรงเรียนเล่านิทานเรื่อง ‘กระต่ายน้อยเด็กดี’ แล้วก็ ‘สโนไวท์กับคนแคระทั้งเจ็ด’ ไปแล้ว” เฉินเฉินหลับตาลงนอนบนเตียง

“เอาล่ะ ถ้างั้นฉันจะเล่าเรื่อง ‘พ่อมดแห่งออซ’ แล้วกัน” จางเย่เริ่มเล่า หลังจากพูดอยู่นานเขาก็เริ่มเหนื่อยจึงเอนลงที่ขอบเตียง ถอดรองเท้าออกแล้วห่มผ้าให้ตัวเองในขณะที่ปากก็ยังเล่าเรื่องให้เฉินเฉินฟังต่อ

ทว่ายัยตัวเล็กนี่กลับยิ่งฟังก็ยิ่งคึก ตาโตๆ ของเธอยิ่งใสแจ๋วไม่เหลือแววง่วงงุนอีกเลย 

เมื่อคุณน้าเจ้าของห้องอาบน้ำเสร็จ เห็นว่าจางเย่ยังไม่กลับก็มองหน้า “ยังเล่าอยู่อีก?”

จางเย่ยิ้มแห้ง “ยังไม่ยอมนอนเลย”

เฉินเฉินยืนยัน “หนูอยากฟังต่อ”

จางเย่บอกว่า “พรุ่งนี้แล้วกัน เดี๋ยวพรุ่งนี้เล่าให้ฟัง”

“ไม่เอา จะฟังวันนี้” เฉินเฉินบอก “วันชาติไม่ต้องไปโรงเรียนสักหน่อย หนูนอนดึกได้”

เหราอ้ายหมิ่นอาจจะดูเหมือนนางยักษ์ที่ชอบจิกกัดบ่นคนเป็นกิจวัตร แต่คนที่ใกล้ชิดเธอนานพอจะรู้ว่าที่จริงเธอเป็นพี่สาวใจอ่อนช่างดูแลมากขนาดไหน “เด็กคนนี้ดื้อจริง คอยดูเถอะเดี๋ยวป้าจะตีเข้าให้สักวัน” ปากร้ายจบก็ต่อด้วย “เอาล่ะ เอาล่ะ งั้นก็ฟังต่อ” แล้วหันมาพูดกับจางเย่ว่า “จางน้อย ฉันไม่สนเธอล่ะนะ ฉันเหนื่อย ขอนอนก่อนล่ะ”

“เอ่อ ก็ได้” จางเย่บอก

เหราอ้ายหมิ่นกระชับผ้าเช็ดตัวให้แน่นขึ้นแล้วเดินไปอีกฟากมุดเข้าเตียงนอน จากนั้นเธอก็หันหลังให้พวกเขา “เบาเสียงด้วยนะ อย่ากวนเหล่าเหนียงล่ะ”

เฉินเฉินพูดจาเหมือนผู้ใหญ่ตัวน้อยว่า “นอนเถอะค่ะ ห่มผ้าดีๆ นะ ราตรีสวัสดิ์ค่ะ คุณป้า”

สามคนอยู่บนเตียงเดียวกัน โชคดีที่บ้านของคุณน้าเจ้าของห้องหลังใหญ่และเตียงก็ใหญ่ด้วย จึงไม่อึดอัดเลย ตอนนี้จางเย่กับเหราอ้ายหมิ่นนอนอยู่คนละฟากของเตียง มีเฉินเฉินนอนขวางกลางอยู่ ภาพที่ดูเหมือนครอบครัวนี้ทำให้จางเย่รู้สึกอบอุ่นในใจ

“จางเย่” เฉินเฉินพูดเสียงเบา

จางเย่จึงบอก “เอาล่ะ ฉันจะเล่าต่อนะ”

เขาเล่าตั้งแต่สามทุ่มครึ่งจนสี่ทุ่ม แล้วก็จากสี่ทุ่มเป็นสี่ทุ่มครึ่ง

จนเกือบจะห้าทุ่ม เหราอ้ายหมิ่นก็พลิกตัวมาท่าทางงัวเงีย บอกอย่างรำคาญว่า “ทำไมยังเล่าอยู่อีก? นอนได้แล้ว!”

เฉินเฉินไม่ได้ตอบเพราะหลับสนิทไปเรียบร้อยแล้ว 

จางเย่เพิ่งรู้ตัวตอนนี้เองว่าเขาเองก็เหนื่อยมากเช่นกัน ด้วยความขี้เกียจเกินกว่าจะขยับตัว เขาจึงหลับพับไปบนเตียงเสียเลย


.....


-----------------------------------------------------------------------------------
หมายเหตุ: เนื้อหาต่อไปนี้ผู้แต่งได้ตัดทอนออกไปเนื่องจากติดเซ็นเซอร์ โดยตั้งใจว่าจะรีไรท์ แต่ยังไม่ได้เขียนใหม่ จึงแปลตามต้นฉบับดั้งเดิม แต่เหตุการณ์ทั้งหมดไม่มีผลกับเนื้อเรื่อง
---------------------------------------------------------------------------------


วันต่อมา

รุ่งเช้าของวันที่สองของวันชาติจีน

นกกระจอกมากมายที่อาศัยอยู่บริเวณนี้เริ่มส่งเสียงร้องรับเช้าวันใหม่

จางเย่ที่กำลังหลับสนิทรู้สึกร้อนจนต้องเตะผ้าห่มออกจากตัว เขาพลิกตัวไปด้านข้างเพื่อหาท่านอนที่สบายขึ้น จากนั้นก็ยกขาตามมาหวังจะกอดผ้าห่มนอนตามความเคยชิน

หืม?

ทำไมได้กลิ่นสาว?

แถมยังเป็นกลิ่นตัวพิเศษเฉพาะสาวใหญ่ด้วยนะ?

จางเย่เริ่มรู้สึกตัวมากขึ้นจนในที่สุดก็จำได้ว่าเมื่อคืนไม่ได้กลับไปนอนที่บ้าน และเมื่อลืมตาขึ้นมองก็ต้องเหงื่อแตกพลั่ก!

คุณน้าเจ้าของห้องเหรอเนี่ย?

อะจ๊ากกก! ทำไมตูกอดเจ๊เค้าล่ะฟะ!?

จางเย่ยังงงอยู่ว่าทำไมเขาสัมผัสได้ถึงผิวเนื้อที่บริเวณมือและขาของตัวเอง เฉินเฉินที่ไม่รู้นอนอีท่าไหนกลิ้งไปอยู่ที่ปลายเตียงใกล้กับเท้าของจางเย่เสียแล้ว เท่ากับว่าไม่มีอะไรขวางระหว่างเขากับเหราอ้ายหมิ่นเลย ดูท่าจางเย่จะไม่ได้เป็นพวกนอนนิ่ง เพราะตัวเขาดันซุกเข้าหาเจ๊ใหญ่เหรา!

เหราอ้ายหมิ่นยังหลับอยู่ แต่หลังจากพลิกซ้ายป่ายขวามาทั้งคืน ผ้าเช็ดตัวสีแดงที่พันไว้อยู่ก็คลายออกจนเผยช่วงไหล่ของเธอเกือบเต็มที่ ส่วนต้นขาของเธอผ้าเช็ดตัวก็แทบไม่ปิดอะไรนอกจากส่วนที่สำคัญที่สุด ขาเรียวยาวเต่งตึงทั้งสองข้างโผล่พ้นออกมา เขายังแอบเห็นกางเกงในผ้าฝ้ายสีเนื้อแลบออกมาจากด้านขวาด้วย ชัดเลยว่าภาพนี้เกิดขึ้นเพราะจางเย่เตะผ้าห่มออกเมื่อกี้นี้ สามคนนอนอยู่ในเตียงเดียวกัน แต่ตอนนี้มีแค่พี่สาวเหราคนเดียวที่อยู่นอกผ้า!

และไม่ใช่แค่นั้น!

ภาพที่เกิดขึ้นมันช่างสื่อไปถึงไหนต่อไหนได้อีก!

ขาของจางเย่ค้างอยู่เหนือบั้นท้ายเหราอ้ายหมิ่น โดยที่เข่าของเธอติดอยู่ตรงนั้น ส่วนเข่าของเขากระเพื่อมขึ้นลงตามจังหวะหายใจของพี่สาวใหญ่เหรา แต่ที่เด็ดที่สุดคือมือของจางเย่คู่นั้นดันซวยไปซุกอยู่ใต้ผ้าเช็ดตัวของเหราอ้ายหมิ่นตอนที่เขาพลิกตัวมา ตอนนี้มือของเขาอยู่ใกล้กับหน้าอกของเธอมาก จางเย่ไม่เคยถูกตัวผู้หญิงมาก่อนจึงไม่แน่ใจว่าความรู้สึกที่มือสัมผัสอยู่นี้คืออะไร ไม่แน่ใจว่าเขาได้จับอะไรที่ไม่ควรไปหรือเปล่า! 

ไม่เข้าท่านะเฟ้ย! 

เหงื่อเย็นเริ่มไหลตามหน้าผากของจางเย่ เขาไม่กล้าปล่อยมือทิ้งไว้ที่เดิมอีกแม้แต่วินาทีเดียว และไม่กล้าชื่นชมสัมผัสนุ่มนวลนั้นต่อ รีบดึงมือห่างออกมาทีละน้อย

แต่นั่นกลับทำให้เหราอ้ายหมิ่นตื่น!

จบเห่!

ซวยแล้วตู โดนแน่!

จางเย่หน้าเปลี่ยนเป็นสีเขียว ภาพวีรกรรมอันทรงเกียรติของเหราอ้ายหมิ่นที่ซ้อมผู้เช่าหนุ่มสองคนเมื่อครั้งอดีตผุดขึ้นมาในหัว! พี่สาวเหราเป็นขาใหญ่คุมแถวนี้ ใครบ้างไม่รู้เรื่องนี้? ‘สาวใจกล้าดวลสองอันธพาล อันธพาลโดนอัดยับเยิน’ ถึงกับขึ้นพาดหัวบนหน้าหนังสือพิมพ์เล็กๆ ที่ไม่มีคนรู้จัก! เหราอ้ายหมิ่นโด่งดังจากการต่อสู้หนนั้น ฝีมือชกต่อยของเธอเป็นที่รู้จักกันหมดในเขตเล็กๆ นี่

ตอนนี้จางเย่พลันคิดถึงบ้านเกิด คิดถึงพ่อแม่ที่เขาทิ้งไว้อยู่ในชนบทอันห่างไกล คิดถึงสมัยครั้งยังเด็ก… เอาล่ะๆ อารมณ์ศิลปินมันเตลิดไกลไปหน่อย 

แต่ไม่ว่าจะยังไง เขาก็กลัวจนขี้ขึ้นสมองแล้วตอนนี้!

จางเย่ตัวแข็งค้าง เฝ้าภาวนาให้ปาฏิหาริย์บังเกิด ขอให้เหราอ้ายหมิ่นไม่รู้ตัวแล้วนอนต่อไป 

แต่เหราอ้ายหมิ่นยังคงสะลึมสะลืออยู่ จางเย่เตรียมตัวโดนซ้อมไว้แล้ว ทว่า...เรื่องกลับผิดไปจากที่เขาคาดไว้โดยสิ้นเชิง!

“หืม?” เหราอ้ายหมิ่นงึมงำ

จางเย่ไม่กล้าหายใจ มือเขาเกร็งนิ่งข้างหน้าอกเธอ ส่วนขาก็ยังอยู่บนสะโพก

เหราอ้ายหมิ่นเดาะลิ้น “ทำอะไร?”

จางเย่ไม่รู้จะตอบยังไงดีเลยไม่ได้พูดอะไรออกไป 

“เลิกจับได้แล้วนอนไป” เหราอ้ายหมิ่นดุแค่ประโยคเดียว

จางเย่ที่กำลังตัวเกร็งรอคุณน้าเจ้าของห้องอาละวาดใส่ไม่เคยคิดว่าจะได้ยินคำพูดเหล่านี้ หมายความว่าไง? ทำไมเจ๊ไม่ตีผมล่ะ? ทำไมนิ่งจัง?

เหราอ้ายหมิ่นพลิกตัวหันหลังให้ ผ้าเช็ดตัวที่พันร่างเธออยู่ยิ่งร่นลงไปอีก ตอนนี้แผ่นหลังเนียนสวยเปิดมาให้เห็นเต็มๆ ส่วนเธอยังหลับต่อ เมื่อเธอพลิกตัว มือของจางเย่ก็เลื่อนหลุดจากตัวเธอลงมาอยู่ที่เอวแทน 

จางเย่ใจเต้นรัวแต่ก็พยายามทำใจกล้า ครั้งนี้เขาเริ่มสัมผัสอย่างตั้งใจด้วยการขยับมือบนเอวของคุณน้าเจ้าของห้อง!

ผิวเนื้อ!

รู้สึกดีโคตรๆ!

เหราอ้ายหมิ่นไม่ขยับตัวแต่บอกออกมาว่า “นอน เลิกกวนสักที ง่วง”

ยังไม่โกรธอีก? จางเย่ยิ่งตื่นเต้นขณะที่ทำใจให้กล้ามากยิ่งขึ้น รู้ดีว่าโอกาสแบบนี้ไม่ได้ตกมาถึงเขาบ่อยๆ ตอนแรกเขายังไม่กล้าขยับมากนัก แต่หลังจากสังเกตท่าทีของเหราอ้ายหมิ่นแล้วเห็นว่าครั้งนี้เธอไม่ได้พูดอะไรอีก จึงอนุญาตตัวเองให้ไปต่อ จางเย่กระเถิบตัวเข้าไปใกล้ยิ่งขึ้นจนตัวติดกับเธอแล้วเริ่มแตะต้องเธออย่างระมัดระวัง! 

แล้วข้างล่างล่ะ?

ต้องทำยังไงต่อ?

จางเย่ไม่รู้ เขาไม่เคยมาก่อน!


…


-*-*-*-*-*-*-*-*-*-*-*-*-*-*-*-*-*-*-*-

