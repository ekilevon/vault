##บทที่ 33 : ผมจะเขียนรายงานสำนึกผิดให้นะ!
วันที่สอง

จางเย่ตื่นแต่เช้าตรู่ เขาไม่ได้ลุกไปกินข้าวเช้าทันทีแต่กลับเปิดคอมพิวเตอร์ที่บ้านขึ้นมา คอมพิวเตอร์ของพ่อกับแม่ที่บ้านเครื่องนี้ผลิตโดยบริษัท ‘ตงหัว’ เป็นยี่ห้อที่จางเย่ไม่เคยได้ยินมาก่อน จัดว่าเป็นเครื่องราคาถูกที่มีคุณภาพค่อนข้างสูงเมื่อเทียบกับราคา ปัญหาเพียงอย่างเดียวก็คือมันชอบรวนและกระตุกบ้าง

ชายหนุ่มออนไลน์เข้าเวยป๋อและพบว่าข้อความของเถียนปินถูกลบแล้ว จางเย่จึงลบข้อความในเวยป๋อที่โพสต์ไปเมื่อคืนก่อนของเขาด้วย เขาไม่มีทางเลือกนักเพราะผู้อำนวยการจ้าวได้โทรมาหาเขาเป็นการส่วนตัวและบ่นไว้เสียมาก ทุกอย่างดูเหมือนจะเงียบสงบลงเรียบร้อยแล้ว แต่ทุกคนที่ได้เข้าร่วมและเฝ้าดูสงครามต่างยังตราตรึงใจกับสนามรบในวันวานที่เพิ่งผ่านมา

โอ้?

วลีติดปากบนโลกออนไลน์แห่งปี?

จางเย่กดเข้าไปที่ผลโหวตบนเว็บไซต์ผ่านลิ้งค์ที่ถูกวางไว้บน เวยป๋อ มันเป็นรายชื่อของวลีออนไลน์ยอดฮิตสิบอันดับที่ปรากฎตัวในช่วงปีนี้ นี่ค่อนข้างแตกต่างออกไปจากโลกเดิมที่วลีติดปากที่เป็นที่นิยมเกือบทั้งหมด เป็นเพราะคนทั่วไปรู้จักและยอมรับ แต่ในโลกนี้มีความแตกต่างเล็กน้อย วลีฮิตของที่นี่หลายอันดังได้เพราะการโหวตของชาวเน็ตเท่านั้น ผลที่ได้ออกมาค่อนข้างน่าสนใจทีเดียว ถ้าไม่มีใครเห็นก็ไม่ถือว่าเป็นอะไรมากนัก แต่หากได้มองดูแล้วไม่ว่าใครก็ต้องตกใจ!

อันดับหนึ่ง ‘ฉันซื้อนาฬิกาหนึ่งอันปีที่แล้ว’ – จางเย่

อันดับสอง ‘โปรด(QU/ชวี) รัก(NI/นี) ษา(MA/มา) ตัว(DE/เตอะ)’ – จางเย่

อันดับสาม ‘ต้นไม้หนาทึบมันอยู่เต็มหน้าบ้านนาย’ – จากชาวเน็ต ฉันคือป้าของแก

อันดับสี่ ‘อาจารย์เถียน ทำไมนายถึงเลิกไปหาหมอกันล่ะ? ’ – จางเย่

ในบรรดาวลีเด่นสิบอันดับบนโลกอินเทอร์เน็ตนั้น คำก่นด่าของจางเย่ได้รับการโหวตเป็นแสนๆ จากชาวเน็ตจนขึ้นสู่อันดับยอดนิยมอย่างรวดเร็ว ซึ่งอันดับที่หนึ่ง สอง และสี่เป็นของเขาทั้งหมดเลย เมื่อเลื่อนสายตาลงไปด้านล่าง จึงได้พบว่าคำก่นด่าอื่นๆ ที่เหลือของจางเย่อยู่ที่ตำแหน่งราวๆ 20-30 นอกจากนั้นคะแนนโหวตจากผู้คนยังคงเพิ่มขึ้นอย่างต่อเนื่อง จางเย่รู้สึกยินดีมากโดยเฉพาะคำว่า ‘ทำไมนายถึงเลิกไปหาหมอกันล่ะ?’ เพราะว่ามันมีชื่อของเถียนปินติดไว้อยู่ด้านหน้าเลยยังไงล่ะ!

หลังจากสงครามฝีปากจบลง มันไม่ได้ขึ้นเป็นข่าวบนหน้าหนังสือพิมพ์ที่ไหน ทั้งนี้ก็เพราะจางเย่และเถียนปินไม่ใช่คนดังขนาดนั้น เลยไม่ได้ตกเป็นประเด็นข่าว อย่างไรก็ตาม สื่อออนไลน์บางแขนงและคนในวงการบางคนที่ได้มีส่วนร่วมหรือได้เป็นสักขีพยานในสงครามฝีปากได้ให้คำวิจารณ์ไว้

“ช่างเป็นดีเจที่มีหัวคิดสร้างสรรค์แบบศิลปิน” 

“ระเบิดลูกใหญ่ของสงครามฝีปาก นักกวีโจมตีสวนกลับ”

“มหัศจรรย์แห่งเวยป๋อ สงครามฝีปากที่เรียกความสนใจจากผู้คนนับหมื่น”

หลังจากดูทิศทางลมของข่าวแล้ว จางเย่ถึงค่อยไปกินมื้อเช้าที่แม่เขาทำไว้ให้ก่อนจะออกไปทำงาน

…

ที่สำนักงาน

เมื่อมาถึงหน้าประตูสถานีวิทยุ พนักงานมากมายที่จางเย่ไม่ได้รู้จักมาก่อนต่างมองมาที่ชายหนุ่ม บางคนถึงขนาดชี้ไม้ชี้มือมาทางเขาด้วยซ้ำ!

“นั่นจางเย่นี่!”

“เขาน่ะเหรอ? ฮ่าๆ”

“นี่นายได้ดูเวยป๋อเมื่อวานนี้เปล่า? เจ๋งชะมัดยาด!”

แม้กระทั่งเด็กใหม่จากฝ่ายบุคคลก็ยังโบกมือทักทายจางเย่ “อาจารย์จางเย่ มาแล้วเหรอ? อรุณสวัสดิ์”

จางเย่กะพริบตาปริบ เห็นได้ชัดเลยว่าชายหนุ่มไม่ได้รู้จักอีกฝ่าย แต่เขาก็ทักทายกลับไปอย่างสุภาพ “อรุณสวัสดิ์ สบายดีไหม?” เยี่ยม ทีนี้ฉันก็กลายเป็นคนดังแล้วสิ อย่างไรก็ตาม จางเย่ที่แม้กระทั่งตอนฝันอยู่ก็ยังอยากมีชื่อเสียงไม่ได้รู้สึกอารมณ์แจ่มใสนักในวันนี้ เขายิ้มเจื่อนๆ เพราะรู้ตัวดีว่าสิ่งที่เขาทำไปมันไม่ใช่เรื่องที่ดีนักหรอก ขณะที่เดินไปยังออฟฟิศของตัวเอง ชายหนุ่มเริ่มรู้สึกท้องไส้ปั่นป่วนเป็นกังวล ไม่รู้ว่าหัวหน้าจะจัดการกับเขาอย่างไรบ้าง

เมื่อเข้าไปยังสำนักงาน ดูเหมือนว่าทุกคนจะรอคอยเขาอยู่

“อ๊า อาจารย์จางเย่!” เสี่ยวฟางเป็นคนแรกที่เห็นเขา

อาจารย์เฝิงที่คร่ำหวอดในวงการมานานจนใกล้เกษียณ กล่าวอย่างไม่พอใจ “พ่อหนุ่ม นายน่ะ…ทำไมถึงได้ทำอะไรที่มันบุ่มบ่ามแบบนี้กัน?”

คนอื่นๆ ต่างให้ความสนใจ บ้างก็หัวเราะหรือเหลือบมอง สายตาของพวกเขาเต็มไปด้วยความรู้สึกที่คาดเดาไม่ได้ยามมองไปทางจางเย่

จางเย่บอก “อาจารย์เฝิง ไม่ใช่ว่าผมใจร้อนหรือบุ่มบ่ามหรอกนะครับ แต่คนบางคนทำกันเกินไป เขาต่อว่าผมบนเวยป๋ออย่างไร้เหตุผล แถมเขายังชักนำให้แฟนคลับของเขาเข้ามารุมด่าว่าผมซะสาดเสียเทเสีย จะไม่ให้ผมปกป้องตนเองเลยเหรอ?” อย่ามองแค่กลอนและบทกวีที่เขาแต่งเท่านั้นซิ ในความเป็นจริงแล้วเขายังไม่ได้แสดงตัวตนที่แท้จริงออกไปเลย เขามันพวกสุดโต่งและสบถด่าได้ทุกอย่างภายใต้ท้องฟ้านี้ นี่ต่างหากถึงจะเป็นตัวตนที่แท้จริง เขามันก็แค่คนเลือดร้อนที่พร้อมจะโต้กลับเมื่อถูกรังแก เขาไม่ใช่คนที่แสนดีเปี่ยมคุณธรรมอย่างที่ใครๆ คิดหรอก 

“จริงสิ เถียนปินอยู่ไหนล่ะ?” จางเย่เริ่มมองหาอีกฝ่าย

อาจารย์เฝิงลังเลเล็กน้อยก่อนจะกล่าวออกไป “เขาเข้าโรงพยาบาลและกำลังรักษาตัวอยู่วันนี้”

“เข้าโรงพยาบาล?” จางเย่แตกตื่นขึ้นมา อย่าบอกเชียวว่า พี่ชายคนนี้เล่นงานเถียนปินจนอีกฝ่ายเป็นได้หนักถึงขนาดนั้น? นี่มันไม่จริงใช่ไหม!?

ใครบางคนจากฝ่ายตัดต่อพูดขึ้น “จางน้อย ครั้งนี้นายเจอปัญหาใหญ่แล้วล่ะ ผู้อำนวยการจ้าวสั่งว่าให้นายไปพบทันทีที่มาถึง”

จางเย่แสร้งกล่าวอย่างไร้เดียงสา “ผมไม่ได้สร้างปัญหาอะไรนะ แล้วทุกคนก็เห็นอยู่ว่า อาจารย์เถียนเป็นคนเริ่มก่อน การที่เขาเข้าโรงพยาบาลไปก็ไม่ได้เกี่ยวกับผมเลยด้วย จริงมั้ย? ไฮ้ ที่จริงมีคนพูดไว้ว่า ‘No-Zuo, No-Die’ ” 

เสี่ยวฟางงง “หมายความว่าไงเหรอ?”

คนอื่นๆ ต่างก็อยากรู้ “ภาษาอังกฤษเหรอ? ไม่? ตาย? มันคืออะไร?”

จางเย่อธิบาย “ถ้าอ่านมันด้วยกันก็แปลว่า…ไม่รนหาที่ตาย ก็ไม่ตาย”

อาจารย์เฝิงที่กำลังยกแก้วน้ำเครื่องเคลือบสีขาวของเขาขึ้นมาดื่ม พลันพ่นน้ำออกมาทันทีที่ได้ยิน พร้อมไอโขลกๆ “นายนี่มันปากคอเราะร้ายจริงๆ!”

ทุกคน “ที่บ้านนายพูดภาษาอังกฤษเรอะ!”

NO-ZUO? NO-DIE? ทันทีที่ได้ยินหวังเสี่ยวเหม่ยที่ปกติจะเคร่งขรึมยังอดขำไม่ได้ หลังจากกระแอมแล้วหยุดยิ้ม เธอก็เดินกลับไปทำงาน

หันกลับมาทางจางเย่ เขาหัวเราะออกมาอย่างหวังว่ามันจะกลบเกลื่อนความวิตกกังวลได้ ชายหนุ่มเดินไปหน้าห้องทำงานของหัวหน้า เคาะประตูก๊อกก๊อกสองครั้ง

“นั่นใคร?”

“ผมเองครับ จางเย่!”

“...เข้ามา!”

เมื่อได้ยินชื่อจางเย่ น้ำเสียงจากข้างในฟังดูไม่เป็นมิตรขึ้นมาทันที

จางเย่ก้าวเข้ามาอย่างสำรวมและเห็นผู้อำนวยการจ้าวกั๋วโจวกำลังรดน้ำดอกไม้ที่ริมหน้าต่างอยู่ เขาปิดประตูและกล่าว “หัวหน้า ผมได้ยินบรรณาธิการโจวบอกว่าคุณกำลังหาผมอยู่?”

จ้าวกั๋วโจวกล่าวเสียงแหบแห้ง “นายรู้ไหมว่าทำไมฉันถึงเรียกนายมา?”

“ไม่รู้ครับ?” จางเย่แกล้งทำเป็นไม่รู้เรื่อง “ใช่เรื่องการออกอากาศของเรื่อง ‘คนขุดสุสาน’ หรือเปล่า? ถ้าเรื่องนั้นก็ไม่ต้องกังวลครับ ผมจะอัดให้เสร็จวันนี้เลย เทปรายการที่อัดไว้สามารถออกอากาศได้ทั้งเดือนไม่มีปัญหาแน่ครับ”

จ้าวกั๋วโจวพูดไม่ออก “นายแกล้งโง่กับฉันหรือไง?”

จางเย่ทำได้เพียงยอมรับความผิดของเขาออกไป “หัวหน้า ผมรู้ว่าเมื่อวานผมทำไม่ถูก แต่นั่นเพราะเถียนปินหาเรื่องผมก่อน เขาด่าว่าผมเป็นพวกเลวทรามที่มัวเมากับความสำเร็จ นอกจากนี้เขายังชักนำให้แฟนคลับเขามารุมก่นด่าต่อว่าผมเสียๆ หายๆ บอกผมหน่อยสิว่าผมควรจะทำยังไงล่ะ? ผมจะแกล้งทำเป็นไม่เห็นได้ยังไงครับ?”

จ้าวกั๋วโจวโมโหใส่ “เขาผิดส่วนเขา! นายก็มีความผิดของนายเหมือนกัน! ไม่ว่ายังไงเถียนปินก็ไม่ได้ใช้คำหยาบแม้แต่คำเดียวใช่ไหม? แล้วนายล่ะ? ดูที่นายโพสต์สิ! เมื่อวานนี้ท่านผู้อำนวยการสถานีถึงกับโทรไปหาฉันที่บ้าน! ถามว่าเกิดอะไรขึ้น! นายเข้าใจไหมว่านี่กระทบต่อสถานีมากแค่ไหน? หา?” จ้าวกั๋วโจววางบัวรดน้ำลงแล้วพูดต่อ “นายไม่ต้องอธิบายอะไรอีกแล้ว ฉันจะลงรายงานภาคทัณฑ์ไว้ก่อน นายไปเขียนรายงานสำนึกผิดมาซะ ฉันจะตัดสินอีกทีหลังจากอ่านรายงาน ถ้าทัศนคตินายยังไม่ถูกต้อง ฉันจะเพิ่มบทลงโทษนายเอง เลือกเอานะ!”

จางเย่ไม่อยากจะทำมันจึงกล่าว “ผู้อำนวยการจ้าว ผมยอมรับเรื่องภาคทัณฑ์ แต่ผมจะไม่เขียนรายงานสำนึกผิด ผมไม่คิดว่าผมทำผิด!” 

จ้าวกั๋วโจวกล่าวอย่างขุ่นเคือง “นี่นายยังจะบอกว่าที่ด่าทอไปมากมายขนาดนั้นเป็นเรื่องที่ถูกต้องงั้นเหรอ?”

“แต่เวยป๋อเป็นพื้นที่ส่วนบุคคล แล้วผมก็ได้บอกไว้แล้วว่าสิ่งที่ผมโพสต์ไปเป็นเรื่องส่วนตัวโดยผมเอง ฉะนั้นจึงไม่มีอะไรที่เกี่ยวข้องกับทางสถานีเลย!” จางเย่เล่นลิ้น คิดว่าเขาอายุเท่าไรกันถึงจะให้มาเขียนรายงานสำนึกผิด เขาไม่ใช่นักเรียนประถมแล้วนะ จางเย่ไม่เห็นด้วย นี่น่ะมันเป็นเรื่องของหลักการและศักดิ์ศรีของเขา!

“นี่นายยังจะเถียงข้างๆ คูๆ อีกเหรอ?” จ้าวกั๋วโจวจ้องเขม็งมาที่เขา

“คุณจะลงโทษผมอย่างไรก็ได้ แต่ว่าผมจะไม่เขียนรายงานสำนึกผิดเด็ดขาด!” จางเย่กล่าวอย่างหนักแน่นมั่นคง

จ้าวกั๋วโจวพยักหน้า “ก็ได้ ถ้าอย่างนั้นฉันจะสั่งระงับโบนัสเดือนต่อไปของนาย แล้วฉันจะคืนมันให้ก็ต่อเมื่อนายทำรายงานสำนึกผิดนั่นมาส่ง!”

หักโบนัส?

นี่มันตลกบ้าบออะไรกัน! นี่มันโบนัสเชียวนะ โบนัส!”

จางเย่พูดโดยไม่ต้องคิดออกไปว่า “ผมจะเร่งเขียนรายงานสำนึกผิดทันที! แล้วผมก็จะส่งมันให้คุณอย่างด่วนจี๋ครับ!”

จ้าวกั๋วโจว “......”


[Go To Next Chapter]( ./35.md)