##บทที่ 61 : ข้อความบนเวยป๋อของคนจากสมาคมนักเขียนถูกลบ!
งานชุมนุมบทกวีเทศกาลไหว้พระจันทร์ได้ปิดฉากลงเรียบร้อยแล้ว 

หลังออกจากหอประชุม จางเย่เฉียดใกล้เมิ่งตงกั๋วและสมาชิกคนอื่นๆ ของสมาคมนักเขียนในระยะไม่กี่ก้าว พวกเขายังคงไม่ยอมเอ่ยปากพูดคุยกับจางเย่ ทำเพียงเดินตามเจ้าหน้าที่ออกไป รองผู้อำนวยการสถานีเจี่ยก็อยู่ในกลุ่มนั้นด้วย และเมื่อสังเกตเห็นจางเย่ สีหน้าของเขาพลันมืดทะมึนเสียจนมองแวบเดียวก็รู้ว่าไม่พอใจ

ทำไมน่ะเหรอ?

จางเย่รู้เหตุผลดี

ไม่ต้องพูดถึงเรื่องที่จางเย่ไม่ยอมขายลิขสิทธิ์ ‘คนขุดสุสาน’ ให้กับสถานี หรือเรื่องที่รายการของเจี่ยเหยียนที่เป็นญาติของรองผู้อำนวยการสถานีเจี่ยถูกจางเย่ดันตกผังไป เหตุผลที่เหลือเพียงอย่างเดียวก็คืองานชุมนุมบทกวีฯ ในวันนี้นั่นเอง ทำไมอาจารย์ในแวดวงวรรณกรรมถึงมาปรากฏตัวกันมากมายทั้งๆ ที่ไม่ใช่งานกวีนิพนธ์ที่เป็นทางการน่ะเหรอ? ก็เพื่อชื่อเสียงน่ะสิ ผู้บริหารของสถานีคงต้องไปสัญญาอะไรกับเมิ่งตงกั๋วเอาไว้ ที่น่าเป็นไปได้มากสุดคือสัญญาว่าเขาจะได้อันดับหนึ่งอย่างแน่นอน บางทีเมิ่งตงกั๋วอาจจะได้รับแจ้งข่าวการแข่งขันล่วงหน้าตั้งแต่แรก เพื่อจะได้มีเวลาเตรียมตัวคิดกลอน จึงตอบแทนด้วยการให้สมาชิกของสมาคมเข้าร่วมงานด้วย ถ้าไม่ใช่เพราะความเย้ายวนของอันดับที่หนึ่งล่ะก็ การแข่งขันจะถือว่าไม่มีความหมายใดๆ ทั้งสิ้น!

แต่ดันเกิดเรื่องไม่คาดคิดเสียได้!

จางเย่สร้างความผิดหวังให้คนอื่นด้วยการทำเรื่องที่เป็นไปไม่ได้สำเร็จภายในเวลายี่สิบนาที ก่อนคว้าชัยชนะไปครอง! เมิ่งตงกั๋วจะพอใจได้อย่างไร? รองผู้อำนวยการสถานีเจี่ยจะพอใจได้อย่างไร? จริงอยู่ว่าจางเย่นำชื่อเสียงเกียรติยศมาสู่สถานีวิทยุนครหลวงเพราะเขาเป็นดีเจของสถานี แต่รองผู้อำนวยการสถานีเจี่ยไม่สนใจในจุดนี้ เขาสนใจเรื่องคำสัญญาของพวกเขามากกว่า

ทว่าจางเย่ก็ไม่รู้สึกว่าเขาต้องสนเช่นกัน!

ที่หนึ่งเป็นของพี่เอ็งคนนี้! จะกัดฉันไหมล่ะ?

ไม่ว่ายังไง เขาก็ล่วงเกินทั้งรองผู้อำนวยการสถานีเจี่ย ทั้งผู้บริหารสถานีคนอื่นๆ ไปแล้ว จางเย่จึงไม่ยี่หระอีกต่อไป ถ้าพวกนั้นไม่แคร์เขา เขาก็ไม่จำเป็นต้องแคร์ใครเหมือนกัน เขาเดินผ่านคนทั้งกลุ่มกลับเข้าออฟฟิศของตัวเอง

“อาจารย์จางกลับมาแล้วเหรอ?”

“ฮ่าๆๆ อาจารย์จางเจ๋งเกินไปแล้ว!”

“ลำนำบทนั้นช่างสุดยอดจริงๆ แค่ได้ฟังก็ตื่นเต้นจนตัวสั่นแล้ว!”

เพื่อนร่วมงานบางคนที่ไม่สนิทกันมาก่อนเข้ามาพูดคุยด้วยอย่างกระตือรือร้น

ตั้งแต่มีเรื่องกับผู้บริหารสถานี จางเย่ก็โดนคว่ำบาตรและไม่ค่อยได้รับความเกรงใจจากคนทั้งออฟฟิศ แต่หลังจาก ‘ลำนำทำนองวารี’ ได้ปรากฏขึ้นมา ความนิยมในตัวเขาก็เพิ่มขึ้น มันมากกว่าตอนที่เขาเล่าเรื่อง ‘พ่อมดแห่งออซ’ เสียอีก ต่อให้มีบางคนที่ยังไม่ยอมพูดด้วย แต่อย่างน้อยก็เริ่มเกรงใจขึ้นมาบ้าง ก็เล่นคว้าอันดับหนึ่งไปด้วยคะแนนเสียงท่วมท้น มีผู้คนสนใจขนาดนี้ ใครจะยังกล้าไม่เกรงใจล่ะ?

ในอินเทอร์เน็ต คอมเมนต์ของชาวเน็ตปะทุหนักเหมือนภูเขาไฟระเบิด!

จางเย่ไล่ดูตามบอร์ดสนทนาและเวยป๋อแล้วก็ต้องตกใจ ไม่คิดว่าจะได้รับเสียงสนับสนุนมากขนาดนี้ในเรื่องที่เขาไม่ได้รับความเป็นธรรม!

“ฉันจะไม่เชื่อไอ้พวกสมาคมนักเขียนนั่นอีกต่อไปแล้ว!”

“ถูกต้อง! ต่อจากนี้ไป ฉันจะเชื่ออาจารย์จางเย่คนเดียวเท่านั้น!”

“ไม่ว่า ‘บทเพลงแห่งนกนางแอ่นผู้กล้าหาญ’ ‘นกบนฟ้ากับปลาในน้ำ’, ‘ชั่วอายุคน’ ‘เห็นหรือไม่เห็น’ หรือผลงานที่ไม่ได้ตั้งชื่ออื่นๆ ต่างก็เป็นผลงานคลาสสิกในหมู่ผลงานคลาสสิก! เป็นวรรณกรรมชั้นเอกของโลกใบนี้ แต่กลับถูกเมิ่งตงกั๋วและพวกป้ายขี้ใส่? กวาดทิ้งเป็นกลอนขยะไร้ค่า? โลกนี้มันเป็นอะไรไปแล้ว? ไม่รู้จักดีจักชั่วกันแล้วเหรอไง? แล้วไอ้แก๊งที่เรียกตัวเองว่าอาจารย์นั่น แม่*ตาบอดหรือเปล่าห๊ะ!?”

“อาจารย์จางได้พิสูจน์คุณค่าของตัวเองแล้วในวันนี้! ฉันจะรอดูสิว่าใครยังกล้าปากหมานินทาอีก!”

ทั้งแฟนคลับเรื่องผี แฟนนิทาน ทั้งกองทัพเกรียน และอีกหลายคนที่เพิ่งรู้จักจางเย่ผ่านงานชุมนุมบทกวีวันนี้ได้รวมตัวกันประณามเมิ่งตงกั๋วและพวก บางคนถึงกับตะโกนขับไล่ “รองประธานมาตรฐานแบบนี้ควรจะตกเก้าอี้ไปเร็วๆ ได้แล้ว”

จางเย่ตอบคอมเมนต์อย่างรวดเร็ว ขอบคุณพวกเขาทั้งหมดทีละคนๆ เขารู้ว่าปาฏิหาริย์หนึ่งแสนห้าหมื่นโหวตเกิดขึ้นได้ก็เพราะคนกลุ่มนี้ช่วยเหลือ คนเหล่านี้ได้สร้างปาฏิหาริย์และสร้างจางเย่ให้กลายเป็นตำนาน แน่นอนอยู่แล้วว่าเขาต้องขอบคุณทุกคน!

ทันใดนั้นมีคนแท็ก @จางเย่

เป็นแฟนจางเย่อันดับหนึ่งนั่นเองที่เข้ามาบอกเรื่องเวยป๋อ “อาจารย์จาง ไปดูเวยป๋อของเมิ่งตงกั๋วกับอัสนีไพศาลเร็วเข้า ฮ่าๆๆ !”

เวยป๋อเหรอ?

เกิดอะไรขึ้นล่ะ?

จางเย่เชื่อใจแฟนคลับคนนี้ที่ได้ช่วยเหลือเขาอย่างมากมายมาหลายต่อหลายครั้งที่เขาเจอปัญหา เขารีบเปิดดูเวยป๋อของเมิ่งตงกั๋วทันที เอ๋? ทำไมถึงว่างเปล่าไม่มีอะไรเลย? ข้อความติเตียนงานของจางเย่ว่าขาดคุณค่าทางวรรณศิลป์บนเวยป๋อที่ถูกส่งต่อออกไปเป็นพันๆ ครั้งหายไปแล้ว ขึ้นสถานะบนหน้าเพจว่า ‘ถูกลบ’ เมื่อดูเวยป๋อของอัสนีไพศาลกับเห็ดแดงน้อย คอมเมนต์ที่พวกเขาส่งต่อก็หายไปด้วย ดูเหมือนว่าพวกเขาพร้อมใจกันลบทิ้งทั้งหมด

บรรดาเกรียนเริ่มฉลองชัยชนะ!

“พี่น้องทั้งหลาย พวกเราทำลายกำแพงเมืองศัตรูลงได้อีกเมืองหนึ่งแล้ว!”

“ฮ่าๆ มันดีแท้! สู้ศึกเคียงบ่าเคียงไหล่อาจารย์จางไม่มีวันพ่ายแพ้!” 

“ใช่แล้ว กองทัพเกรียนยิ่งใหญ่ สุดยอดเกรียงไกร น้ำใจหนึ่งเดียว!”

“ถูกต้อง ฉันขอเสนอว่าเราควรจะพัฒนาความร่วมมือของเรานับจากนี้ไป เมื่อไรที่เกิดปัญหา เราจะได้ร่วมกันต่อสู้ แค่ดูที่ไอ้พวกสมาคมนักเขียนงี่เง่านั่นต้องกลืนน้ำลายตัวเองสิ!” 

“อาจารย์จางโคตรเจ๋ง!”

“ ‘ลำนำทำนองวารี’ นี้ช่างงดงามยิ่งนัก!”

จากการลบข้อความ เป็นที่แน่ชัดว่าเมิ่งตงกั๋วและพรรคพวกได้ถอนคำพูดของตัวเอง จึงถือได้ว่าเรื่องครั้งนี้จบลงแล้ว จางเย่ใช้ผลงานของเขาแก้ปัญหาเรื่องนี้ในสไตล์ของตัวเองอย่างงดงาม คนที่คล้อยตามเมิ่งตงกั๋วและพวกไปก่อนหน้านี้ก็เริ่มกลับมาใหม่ หลายคนทิ้งข้อความไว้เพื่อแสดงถึงการกลับมาสนับสนุนเขาอีกครั้ง ผลสรุปจากเหตุการณ์ครั้งนี้ที่เมิ่งตงกั๋ว อัสนีไพศาลและคนอื่นๆ ออกมาตั้งข้อสงสัยจางเย่ ไม่เพียงไม่ลดค่าความนิยมของเขา แต่กลับช่วยเพิ่มความนิยมให้จางเย่หลายเท่าตัวอีกด้วย!

นี่คือบทสรุปที่สมบูรณ์แบบ!

นี่คือการเปลี่ยนกระแสอย่างสมบูรณ์แบบ!

จางเย่ละความสนใจจากจอเพื่อไปเปิดดูหน้าต่างของแหวนเกม ค่าชื่อเสียงของเขาขึ้นมาสูงกว่า 320,000 คะแนนแล้ว! แถมขณะที่กำลังดูตัวเลขอยู่นี้ คะแนนค่าชื่อเสียงก็ยังวิ่งขึ้นไม่หยุดต่อหน้าต่อหน้าเขา!

+1!

+13!

+16!

เห็นได้ชัดว่าขณะนี้มีคนให้ความสนใจเขามากแค่ไหน!

หากลองนึกย้อนไป นี่เป็นครั้งแรกจริงๆ ที่คะแนนค่าชื่อเสียงของจางเย่เพิ่มขึ้นแบบก้าวกระโดด แม้ว่าจะมีบางส่วนที่เป็นคะแนนจาก ‘คนขุดสุดสาน’ และ ‘พ่อมดแห่งออซ’ แต่คะแนนส่วนใหญ่ได้มาจาก ‘ลำนำทำนองวารี’ และเหตุการณ์ในวันไหว้พระจันทร์นี้ทั้งสิ้น นี่สินะที่เรียกกันว่า ‘สามปีไม่ค้าขาย ขายครั้งเดียวพอกินไปสามปี’ วันนี้เขาได้รับมาทั้งเกียรติยศและชื่อเสียง ได้ทั้งขึ้นทั้งล่องเลยทีเดียว แค่คะแนนค่าชื่อเสียงในตอนนี้ เขาก็สามารถเสี่ยงล็อตเตอรี่ได้ถึงสามครั้งแล้ว แค่คิดถึงข่าวที่จะลงหนังสือพิมพ์หลังจากวันนี้ ค่าคะแนนชื่อเสียงของเขาก็ยังมีที่ให้เพิ่มขึ้นได้อีกมากโข!

คนอื่นพยายามฉุดเขาลง แต่สุดท้ายกลับช่วยเขาให้ดังได้ในวันเดียวงั้นเหรอ?

จางเย่อยากจะกู่ร้องคำพูดประโยคนี้อีกครั้ง - ให้พายุมันโหมกระหน่ำเข้ามาอีก!


=================================================


[Go To Next Chapter]( ./63.md)