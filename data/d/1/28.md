##บทที่ 27 : ได้รางวัลใหญ่จากลอตเตอรี่!
ชายหนุ่มมีเวลาพักแค่สองสามนาทีเท่านั้น

ด้านในห้องอัด เหงื่อของจางเย่ไหลออกมามากมาย ชายหนุ่มรู้สึกกังวลอย่างหนัก ไม่ว่าเขาจะพยายามเค้นสมองคิดมากมายเท่าไหร่ ก็ดูเหมือนว่ามันจะไร้ประโยชน์ ใช่แล้ว ยังมีทางรอดสุดท้ายอยู่นี่นา!

ลอตเตอรี่ไงล่ะ!

เขาได้แต่ฝากความหวังไว้กับแหวนเกมแล้ว ตอนนี้ยังพอมีเวลาสุ่มลอตเตอรี่ได้อยู่ ไม่ว่าเขาจะเอาตัวรอดไปได้แบบไหนก็ขึ้นอยู่กับผลลัพธ์ของมันเท่านั้น บางทีเขาอาจจะสุ่มได้ไอเทมที่ทำให้คนเกิดภาพหลอนก็เป็นได้นะ? หรือว่าอาจจะเป็นไอเทมที่ทำให้สามารถแต่งเรื่องขึ้นมาได้อะไรทำนองนี้ จะสำเร็จหรือว่าล้มเหลวก็ขึ้นอยู่กับเจ้าสิ่งนี้แล้วล่ะ! จางเย่ได้แต่หวังทุ่มสุดตัวขณะที่เปิดหน้าจอของเกมขึ้นมาดูค่าชื่อเสียงของเขา

【ค่าชื่อเสียง】: 305,931 

เมื่อเห็นตัวเลขนี้ จางเย่ถึงกับอึ้งไปครู่ใหญ่ ต้องใช้เวลาสักพักกว่าเขาจะคิดออกว่าพวกค่าชื่อเสียงมากมายเหล่านี้มาจากไหน ข้อแรกคือจากเหตุการณ์การฆ่าตัวตายของเสี่ยวลี่เมื่อคืนก่อนในรายการ ‘พูดคุยรอบโลก’ มันได้ถูกอัพโหลดลงในอินเตอร์เน็ตทำให้ผู้ฟังหลายคนได้เข้ามาฟังย้อนหลัง ข้อที่สองก็คือรายการ ‘เรื่องสยองขวัญยามค่ำคืน’ เมื่อวานนี้ได้เพิ่มค่าชื่อเสียงให้ถึงสามหมื่นจุด ด้วยเรตติ้งที่เพิ่มมากขึ้น ค่าชื่อเสียงในแต่ละวันจึงเพิ่มมากขึ้นตามไปด้วย ส่วนเหตุผลข้อที่สามแน่นอนว่าจากหนังสือพิมพ์ปักกิ่งไทมส์ฉบับวันนี้นั่นเอง มันเป็นหนังสือพิมพ์ท้องถิ่นของเมืองหลวงที่มียอดผู้อ่านมากกว่าสองถึงสามแสนคน ต่อให้คนที่ซื้อหนังสือพิมพ์ฉบับนี้มาอ่านแค่ครึ่งเดียวได้เห็นข่าวของจางเย่ และครึ่งของคนครึ่งหนึ่งที่ได้อ่านรู้สึกประทับใจในกลอนของเขาที่ได้ช่วยชีวิตคนไว้ มันก็มากพอที่จะเพิ่มค่าชื่อเสียงให้กับชายหนุ่มได้ถึงหลักแสนแล้ว และหลักฐานก็เด่นชัดอยู่บนหน้าจอของเกมนี้นั่นเอง

เยี่ยมไปเลย!

มากพอที่จะให้เขาเสี่ยงลอตเตอรี่ได้ถึงสามครั้ง!

จางเย่กดที่ปุ่มซื้อลอตเตอรี่ก่อนจะเริ่มทำการสุ่มครั้งแรก เข็มเริ่มหมุนไปพร้อมกับการภาวนาของชายหนุ่ม “ขอเถอะนะ อย่าเป็นหมวดใช้แล้วทิ้งเลย! อย่าเป็นหมวดใช้แล้วทิ้งนะ!” ในเมื่อไม่มีใครเห็นหน้าต่างเกมนี้ในโลกจริงเขาจึงไม่กังวลอะไรนัก

แต่เขากลับเกิดมาพร้อมกับความโชคร้ายนี่สิ!

เข็มหยุดอยู่ที่ตำแหน่งหมวดใช้แล้วทิ้งเช่นเดิม!

แท่ม แท๊ม! หีบสมบัติ(เล็ก) ปรากฎขึ้นมาในช่องเก็บของ จางเย่หยิบมันออกมาวางบนพื้นอย่างหมดทางเลือก เขาเปิดมันออกมา ด้านในมีวงกลมขนาดเล็กคล้ายๆ กับวงกลมที่อยู่บนหัวของพวกเทวดาในภาพยนต์ เพียงแต่วงกลมนี้เป็นสีดำ

【วงแหวนโชคร้าย】 : แสดงผลเมื่อสวมบนศีรษะ ระยะแสดงผล 5 นาที เมื่อเกิดเงื่อนไขตามที่วงแหวนโชคร้ายกำหนดไว้ จะทำให้คนที่อยู่รอบตัวของผู้เล่นเกิดโชคร้าย

หมายความว่ายังไงกัน? เหมือนกับสติ๊กเกอร์โชคร้ายหรือเปล่า? แต่คราวนี้มีระบุว่า “รอบตัว”? เงื่อนไขการใช้มันยังไงกันนะ? มันจะไม่เล่นงานคนมั่วซั่วใช่ไหม?

จางเย่ไม่ได้สนใจมันมากนักและเก็บมันใส่ช่องเก็บของไปทันที เขาเป่ามือของตนเองอยู่สองสามทีอย่างสิ้นหวัง มือฉันทำไมมันซวยอย่างนี้วะเนี่ย? เขาสุ่มลอตเตอรี่มาสี่ครั้งแล้วตั้งแต่ได้แหวนนี้มา แต่ทว่า ทุกครั้งของที่ได้ก็มาจากหมวดใช้แล้วทิ้งทั้งนั้น แม้ว่ามันจะเป็นส่วนที่ใหญ่ที่สุดของวงล้อก็เถอะ มันก็ไม่ควรจะได้ทุกครั้งไม่ใช่ไง? อย่างน้อยให้ฉันเห็นหมวดสกิลหรือว่าหมวดสเตตัสบ้างสิ หมวดพิเศษโอกาสได้น้อยเกินไปชายหนุ่มจึงไม่ได้หวังอะไรกับมันมากมาย แต่ว่าหมวดสกิลกับหมวดสเตตัสโอกาสก็ไม่เรียกว่าน้อยนะ เขาควรจะได้มันบ้างสิ!

ให้ตายเถอะ เหมือนเดิมอีกแล้ว!

ไม่อยากจะเชื่อเลย!

จางเย่ขมวดคิ้วแล้วสูดลมหายใจเข้าลึกราวกับกำลังฝึกชี่กง หลังจากหัวเสียอยู่สักพัก เขาก็ใช้ค่าชื่อเสียงอีก 100,000 จุดซื้อลอตเตอรี่ต่อ เล่นมันทั้งๆ ที่เจ็บปวดใจนั่นแหละ!

ชายหนุ่มกดลงบนปุ่ม!

เข็มเริ่มหมุนอีกครั้ง!

มันเป็นการสุ่มวัดใจ จนบัดนี้ จางเย่ก็ยังไม่เข้าใจหลักการทำงานของเจ้าวงล้อนี้ดีนัก เขาได้แต่จ้องมันพร้อมกับภาวนา รอดูเข็มค่อยๆ ไหลไปอย่างช้าๆ พร้อมลุ้นรางวัลที่จะได้! หมวดสกิล! หยุดสิ หยุดสิโว้ย! ไอ้หยา มันไม่หยุดอีกแล้ว! ไม่นะ หมวดใช้แล้วทิ้งอีกแล้วเหรอ! ผ่านไปเร็วๆสิ! อีกแค่นิดเดียว! ราวกับเข็มเชื่อฟังคำพูดของเขา มันขยับตัวไปข้างหน้าอีกเล็กน้อย อีกนิดหนึ่งสิ! อีกนิดเดียวจริงๆ! โอ๊ย แค่นี้มันไม่พอหรอกนะ! เฮ้ย ใกล้จะได้แล้ว! จางเย่ลุ้นอย่างสุดพลังใจก่อนที่เข็มจะหยุดลง ทันใดนั้นมันเคลื่อนที่ไปแตะที่ความหวังสุดท้ายของเขา!

ทาด๊า!

หมวดพิเศษ!

มันหยุดที่หมวดพิเศษจริงๆ ทั้งที่มีโอกาสได้เพียงแค่ 1-2% เท่านั้น!

ในที่สุดสวรรค์ก็มองเห็นฉันแล้ว ฉันได้รางวัลใหญ่แล้ว! จางเย่ดีใจเป็นอย่างมาก ตอนที่ลอตเตอรี่ให้รางวัลแก่เขามันไม่มีไอเทมอะไรออกมาหรือว่าแม้แต่หีบสมบัติใดๆ ก็ตาม มีเพียงข้อความจากระบบ

รางวัลหมวดพิเศษ: ปลดล็อคร้านขายของ เพิ่มสิทธิ์ในการซื้อไอเทม ‘แคปซูลความจำ’

หลังจากนั้นหน้าต่างร้านขายของในเกมพลันปรากฎขึ้นมา เมื่อเขากดเปิดมันดูพบว่ามีไอเทมอยู่ด้านใน

แคปซูลความจำ: ส่งผลทันทีเมื่อรับประทาน ช่วยให้ผู้เล่นสามารถค้นหาความทรงจำปกติรวมไปถึงความทรงจำในจิตใต้สำนึกและสามารถจำมันได้อย่างถาวร ระยะเวลาแสดงผล 5 นาที ใช้ค่าชื่อเสียง 100,000 จุดในการซื้อ

จางเย่ยังคงจำคำแนะนำในหมวดพิเศษได้ มันบอกว่าให้สิทธิ์ในการซื้อของในร้านค้าแบบถาวร ดูเหมือนว่าวิธีได้ของวิเศษพวกนี้มาไม่ได้มีแต่การเสี่ยงลอตเตอรี่สินะ ถ้าเกิดเขาสุ่มได้หมวดพิเศษก็จะทำให้เพิ่มสิทธิ์ในการซื้อของต่างๆ แถมสามารถซื้อมากเท่าไรก็ได้ด้วย ตราบใดที่มีค่าชื่อเสียงมากเพียงพอ ต่อไปเขาก็ไม่จำเป็นต้องถูกจำกัดอยู่แค่การสุ่มลอตเตอรี่อีกแล้ว การค้นพบครั้งนี้ทำให้จางเย่ตื่นเต้นเป็นอย่างมาก!

ค้นหาความทรงจำ?

นี่มันแก้ปัญหาที่เขากำลังเผชิญได้เลยไม่ใช่หรือไง?

เวลาเหลือน้อยเต็มที ดังนั้นจางเย่จึงไม่เสียเวลาคิดอะไรอีก เมื่อเห็นว่าค่าชื่อเสียงเหลือแค่เพียงหนึ่งแสนกว่าเท่านั้น เขาจึงตัดสินใจหยุดเล่นลอตเตอรี่ และเปิดหน้าต่างร้านค้าขึ้นมา จ่ายค่าชื่อเสียงหนึ่งแสนจุดเพื่อซื้อ ‘แคปซูลความจำ’ มาหนึ่งเม็ด ทำให้ค่าชื่อเสียงของเขาเหลือเพียงไม่กี่หมื่นเท่านั้น

ติ๊ง!

ซื้อสินค้าสำเร็จแล้ว ไอเทมจะถูกใส่ในช่องเก็บของอัตโนมัติ!

จางเย่รีบเปิดช่องเก็บของแล้วดึงแคปซูลสีดำขาวออกมา มันดูคล้ายแคปซูลยาที่เอาไว้ใช้กินตอนเป็นหวัด กลั้นใจกินมันลงไป จางเย่เคี้ยวลงบนเม็ดแคปซูล แต่ก่อนที่เขาจะได้ทันรับรู้ถึงรสชาติของมัน ดวงตาของเขากลับเปลี่ยนเป็นว่างเปล่า การทำงานของสมองเพิ่มขึ้นอย่างฉับพลัน ภาพเหตุการณ์หลายฉากผ่านตาอย่างรวดเร็ว เมื่อจางเย่คิดไปถึง ‘คนขุดสุสาน’ สมองของเขาก็กระโดดไปยังห้วงความทรงจำสมัยที่ยังอยู่ในโรงเรียนที่โลกก่อน มันเป็นวันหยุดสุดสัปดาห์ที่จางเย่ซื้อ ‘คนขุดสุสาน’ ตัวจีนย่อ ยกชุดหลังจากเลิกเรียนเสร็จ ในตอนนั้น เขารีบเปิดอ่านมันอย่างตื่นเต้นทันทีที่กลับถึงบ้าน!

หนึ่งหน้า...

สิบหน้า...

ยี่สิบหน้า...

ภาพความทรงจำตอนที่เขาเปิดหนังสืออ่านผ่านไปอย่างรวดเร็ว! ราวกับกดเร่งหนังภาพยนตร์!

ถึงตอนนี้ ผลของ ‘แคปซูลความจำ’ ก็ได้สิ้นสุดลง จางเย่หลุดจากห้วงความทรงจำกลับสู่ความเป็นจริงทันที เวลาในโลกจริงผ่านไปเพียงแค่ห้านาทีเท่านั้นตามผลของไอเทม แต่เวลาในห้วงความคิดของชายหนุ่มกลับผ่านไปอย่างรวดเร็วมาก ในสมองของจางเย่ราวกับว่าเขาใช้เวลาไปหลายชั่วโมง เมื่อหลับตาลง จางเย่ก็ต้องแปลกใจที่พบความทรงจำของเมื่อไม่กี่ปีก่อน เขาสามารถจำตัวอักษรในหนังสือ ‘คนขุดสุสาน’ ได้อย่างชัดเจนทุกตัว แถมเขายังสามารถท่องมันออกมาได้อย่างง่ายดายอีกด้วย! แคปซูลความจำช่วยขุดความทรงจำที่ถูกฝังเอาไว้ลึกจนแทบจะจำไม่ได้ออกมา แถมยังช่วยย้ำความทรงจำให้ไม่มีวันลืมอีกด้วย! ถึงแม้ว่าครั้งนี้เขาจะไม่มีเวลามากพอในการค้นหาความทรงจำหลายแสนตัวอักษรของ ‘คนขุดสุสาน’ ทว่ามันก็ช่วยให้เขาเรียกความทรงจำไปได้กว่าหนึ่งในสี่ของเรื่องทั้งหมด ก่อนหน้านี้ จางเย่ได้เล่าเรื่องราวไปในรายการเพียงไม่กี่หมื่นตัวอักษร นั่นหมายความว่าด้วยความทรงจำตอนนี้ เขาสามารถปิดตาบรรยายเรื่องต่อได้อีกเกือบสองแสนตัวจากทั้งเรื่อง!

เรียบร้อยแล้ว!

ไม่ต้องกังวลเรื่องสคริปต์อีกต่อไป!

ไอเทมชิ้นนี้ช่างมาได้ตรงจังหวะยิ่งนัก! นอกจากนี้ ตราบใดที่เขามีค่าชื่อเสียงเพียงพอ เขาก็สามารถซื้อแคปซูลความจำมากเท่าไหร่ก็ได้ดังที่ใจต้องการ ต่อไปเขาก็ไม่ต้องกังวลกับการนั่งเค้นสมองนึกถึงผลงานศิลปะต่างๆ ของโลกเก่าอีกต่อไปแล้ว!


[Go To Next Chapter]( ./29.md)