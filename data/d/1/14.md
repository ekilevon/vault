##บทที่ 13 : เรตติ้งผู้ฟังถล่มทลาย!
9 โมงเช้า ได้เวลาเริ่มงาน

จางเย่ยังยุ่งอยู่กับการตอบจดหมายของเขา

เถียนปินและหลี่ซื่อเดินเข้ามาด้วยกัน สายไปไม่กี่นาที แต่สำหรับหน่วยงานแบบนี้ไม่มีใครถือสา กฎระเบียบต่างๆ ผ่อนปรนมากกว่าบริษัทเอกชนทั่วไป

เมื่อเถียนปินมาถึง บรรยากาศก็เริ่มกระอักกระอ่วน

ทุกคนพุ่งความสนใจไปยังเถียนปินและจางเย่

คนชนะต้องรู้จักใจกว้าง จางเย่จึงเอ่ยปากทักทายเหมือนไม่มีอะไรเกิดขึ้น “อาจารย์เถียน อรุณสวัสดิ์” ราวกับว่าเมื่อวานนี้พวกเขาไม่ได้มีเรื่องโต้เถียงกันเลย

เถียนปินเมินชายหนุ่มและคิดอย่างเจ้าคิดเจ้าแค้น “ไอ้คนแซ่จาง! อย่ามาทำตัวอวดเบ่งเร็วไปนัก ‘คนขุดสุสาน’ ของนายไม่แน่ว่าจะออกมาดีหรอก ปล้นสุสาน? นี่มันเรื่องผิดกฎหมาย แค่สองคำนี้ก็ฟังไม่ดีแล้ว ถ้าผู้ฟังรับไม่ได้นายก็จบเห่ รอจนเรตติ้งผู้ฟังตกต่ำไปกว่าเก่าเถอะ ถึงตอนนั้นนายได้ร่วงตกหลังม้าแน่นอน นายกระโดดโลดเต้นไปได้ไม่นานหรอก เดี๋ยวเรตติ้งของเมื่อวานก็จะประกาศออกมาแล้ว คอยดูเถอะ!”

เถียนปินเฝ้ารอฟังเรตติ้งรายการ

จางเย่ก็รอเช่นกัน เขาเองก็ไม่มั่นใจว่าเหล่าผู้ฟังจะยอมรับหรือไม่ แม้ว่าจะมีจดหมายชมเชยจากผู้ฟังมามากมาย แต่ยังมีบางส่วนที่วิพากษ์วิจารณ์ บางอันสบถใส่เสียด้วย นอกจากนี้ นั่นเป็นแค่ผู้ฟังส่วนเดียว ผลลัพธ์ที่แท้จริงขึ้นอยู่กับฐานผู้ฟังทั้งหมด

ประตูถูกเปิดจากด้านนอก จ้าวกั๋วโจวเดินพุงยื่นเข้ามาตรวจสอบการทำงานตามปกติ เขาสั่งงานลูกน้องเก่าหลายคนตามด้วยคุยกับฝ่ายบรรณาธิการ ก่อนที่จะหันมามองจางเย่แล้วหัวเราะเล็กน้อย “จางน้อย ผลงานของนายเมื่อวานไม่เลวเลย ไม่ว่าเรตติ้งผู้ฟังจะดีหรือแย่ยังไง เรื่องเล่าของนายก็ช่วยเราไว้พอดีจริงๆ” พูดจบก็หันไปถามใครสักคนต่อ “อ้อ ใช่แล้ว เรตติ้งของเมื่อวานนี้ออกหรือยัง? ทำไมไม่มีใครเอามาให้ฉันเลยล่ะ?”

หวังเสียวเหม่ยเงยหน้าขึ้นมา “ฉันเพิ่งลงมาจากข้างบน พวกเขายังทำอยู่ แต่เดี๋ยวก็คงจะเสร็จแล้วล่ะค่ะ”

ทันใดนั้น เสี่ยวฟางผู้ช่วยสาวที่ช่วยงานจางเย่เมื่อคืนเดินเร็วๆ เข้ามาพร้อมกับเอกสารในมือ ขณะที่ก้าวเข้ามา เธอเหลือบตามองจางเย่อย่างรวดเร็วและยื่นเอกสารให้กับจ้าวกั๋วโจว “หัวหน้าคะ ยอดเรตติ้งออกมาแล้ว นี่เป็นสถิติรวมของเมื่อวานค่ะ!”

จ้าวกั๋วโจวพยักหน้าตอบรับและเริ่มอ่านรายงาน แต่ก็ต้องผงะไปชั่วครู่อย่างอดไม่ได้ “นี่เธอหยิบมาถูกใช่มั้ย?”

เสี่ยวฟางยิ้มแห้งๆ ตอบกลับ “แน่นอนค่ะ ฝ่ายสถิติเพิ่งส่งมันมาให้กับมือเลยค่ะ” พูดจบเธอก็เบนสายตามาทางจางเย่อีกครั้ง

คำพูดของจ้าวกั๋วโจวสร้างความสงสัยใคร่รู้แก่ทุกคน มีอะไรผิดปกติอย่างนั้นหรือ?

“เอาล่ะทุกคนหยุดงานก่อน ฉันจะประกาศลำดับรายการแล้ว” นี่เป็นเรื่องที่เกิดขึ้นทุกวันในช่องวรรณกรรม จ้าวกั๋วโจวแทบจะไม่เคยพลาดการประกาศลำดับความนิยมรายการของวันก่อน เพื่อกระตุ้นและสร้างความกดดันให้ทุกคนตั้งใจทำงานมากขึ้น รายการลำดับสูงๆ ที่มีเรตติ้งผู้ฟังมากจะได้เงินค่าโฆษณาสูงและโบนัสมากตามไปด้วย ส่วนรายการที่ลำดับอยู่รั้งท้ายก็มีโอกาสโดนตัดออก อย่างเช่น ‘เรื่องเล่าสยองขวัญยามค่ำคืน’ ของเถียนปินที่ก่อนหน้านี้เคยเล่าเรื่อง ‘ปีศาจร้ายศูนย์นาฬิกา’ ช่วงกลางเรื่องหลายส่วนถูกตัดทอนออกระหว่างการออกอากาศและข้ามไปตอนจบเลย ถูกตัดทิ้งไปทั้งหมดสิบกว่าตอนเพราะเรตติ้งผู้ฟังไม่ดี

นี่เป็นเรื่องที่ช่วยไม่ได้

สถานีจะทำออกอากาศรายการซ้ำย้อนหลังเมื่อเวลาผ่านช่วงตี 1 ไปแล้ว นั่นหมายถึง ‘เรื่องสยองขวัญยามค่ำคืน’ เป็นรายการสุดท้ายของวัน ฐานผู้ฟังจึงจำกัดอยู่แล้วด้วยสาเหตุนี้ จะมีสักกี่คนที่อยากฟังวิทยุตอนเที่ยงคืน? รายการที่ออกอากาศในช่วงดึกมากอย่างรายการนี้ ไม่มีทางที่จะสู้กับรายการในช่วงนาทีทองอย่างตอน 1 ทุ่มถึง 2 ทุ่มได้เลย จำนวนผู้ฟังอาจจะต่างกันมากถึงเก้าหรือสิบเท่า รวมถึงในช่วงวันหยุดสุดสัปดาห์เช่นกัน ช่องวรรณกรรมมีจำนวนรายการทั้งหมดยี่สิบกว่ารายการ ‘เรื่องสยองขวัญยามค่ำคืน’ อยู่อันดับประมาณยี่สิบกว่ามาโดยตลอด นั่นหมายความว่ามันเป็นที่หนึ่งหรือที่สองจากข้างท้ายนั่นเอง ต่อให้ฟ้าผ่าลงมาก็ไม่สามารถทำให้มันขยับเขยื้อนไปไหนได้ นี่ไม่ได้หมายความว่าตัวรายการไม่ดี เพราะอย่างไรก็ยังมีเหล่าผู้ฟังแฟนพันธุ์แท้คอยติดตามอยู่ เพียงแต่ด้วยฐานผู้ฟังที่น้อยเกินไป เวลาออกอากาศที่ดึกเกินไป จะให้ไปแข่งกับรายการอื่นๆ? ต้องถือว่าเป็นเรื่องตลกเลย!

จางเย่เฝ้ารอด้วยความหวัง แต่ไม่ได้ทะเยอทะยานมากนัก ตราบใดที่มันไม่รั้งท้ายเขาก็พอใจกับผลของมันแล้ว

จ้าวกั๋วโจวประกาศ “อันดับแรก ‘รายการพูดคุยรอบโลก’ ”

นี่เป็นรายการของหวังเสียวเหม่ย เธอและทีมงานไม่แปลกใจนัก หลายปีที่ผ่านมารายการของหวังเสียวเหม่ยอยู่ในอันดับท็อปมาโดยตลอด ไม่เคยเสียตำแหน่งเลยแม้แต่ครั้งเดียว ไม่เพียงแค่ในช่องวรรณกรรมของพวกเขาเท่านั้น แต่ยังเป็นอันดับต้นๆ ของทุกช่องในสถานีวิทยุนครหลวงอีกด้วย ด้วยช่วงเวลาที่เหมาะเจาะและดีเจสาวหน้าตาดี ดังนั้นนอกจากรายการช่องข่าวและช่องจราจรแล้ว รายการของเธอสามารถเอาชนะรายการอื่นๆ ได้ทั้งหมด

“อันดับสอง” จ้าวกั๋วโจวอ่านต่อ “บันเทิงรายวัน”

ช่องวรรณกรรมยังรวมไปถึงข่าวบันเทิงต่างๆ เช่นกัน ถึงแม้จะเทียบไม่ได้กับช่องข่าวในเรื่องฐานผู้ฟัง แต่ก็มีแฟนรายการที่ติดตามอยู่เป็นประจำ รายการนี้จึงมักจะได้ที่สองเสมอ

ตอนนี้ถึงคราวที่ต้องบอกอันดับสาม

แต่จ้าวกั๋วโจวกลับทิ้งช่วงไปสักพัก เขากำลังอ่านค่ากราฟเรตติ้งอยู่

“เหล่าจ้าว?” หนึ่งในผู้จัดการที่สนิทกับเขาถามอย่างสงสัย

จ้าวกั๋วโจวหยุดชะงักอยู่ชั่วครู่ก่อนจะประกาศ “อันดับสาม…” แล้วปรับโทนเสียงเล็กน้อยก่อนจะพูดออกมาในที่สุด “อันดับสามเป็นของ…‘เรื่องสยองขวัญยามค่ำคืน’!”

อะไรนะ?

‘เรื่องสยองขวัญยามค่ำคืน’ ได้ที่สาม?

เมื่อได้ยินเช่นนี้เถียนปินกรีดร้องในใจทันที! เขาหวังว่าจางเย่จะได้ตำแหน่งรั้งท้ายตามธรรมเนียมปกติ แต่ผลที่ออกมากลับเป็นแบบนี้! นี่ฝ่ายสถิติคำนวณผิดพลาดหรือเปล่า? ต้องเป็นอย่างนั้นแน่ การประมวลผลเกิดความผิดพลาด! เขารู้จักรายการของเขาดีกว่าทุกคนในที่นีี้ เถียนปินได้แต่ประหลาดใจว่า “รายการที่ไม่มีวันติดอันดับ ที่นอนตายอยู่ตำแหน่งเดิมประจำ จะมียอดผู้ฟังมากมายขนาดนี้ได้อย่างไรกัน?”

ดวงตาของหลี่ซื่อเบิกกว้าง! 

จางเย่ที่ไม่ได้คาดถึงผลลัพธ์นี้ก็ตกใจเช่นกัน! 

ไม่จำเป็นต้องไปพูดถึงคนอื่นๆ ทั้งสำนักงานต่างตกตะลึงไปชั่วขณะ แทบไม่มีใครเชื่อหูของตนเอง!

‘เรื่องสยองขวัญยามค่ำคืน’ ได้ที่สาม? นี่มันไม่ใช่เรื่องล้อเล่นใช่ไหม? รายการนี้ได้ที่หนึ่งกับที่สองจากข้างท้ายมาโดยตลอดในช่องวรรณกรรมนะ! เอาล่ะ นี่เป็นการออกอากาศครั้งแรกของนิยายเรื่องใหม่ แถมมีการโฆษณาอย่างหนักก่อนหน้านี้ด้วย ตามตรรกะแล้ว ยอดผู้ฟังก็น่าจะเพิ่มขึ้นมาก เพราะเหล่าผู้ฟังจะต้องสนใจว่านิยายเรื่องใหม่จะเป็นเรื่องอะไร ถ้ามันดีพวกเขาก็จะฟังต่อไป แต่หากมันแย่พวกเขาก็จะเลิกฟังทันที ดังนั้นตัวเลขผู้ฟังจะค่อยๆ ลดลงจนกลับมาคงที่ แต่ว่าต่อให้เรื่องใหม่จะเพิ่มเรตติ้งได้จริง แต่ขนาดนี้มันเว่อร์เกินไปแล้ว!

ขึ้นพรวดเดียวถึงอันดับสาม?

ทำได้ดีกว่ารายการช่วง 5 โมงเย็นและ 3 ทุ่มอีกเนี่ยนะ?

นี่มันหมายความว่าเหล่าผู้ฟังที่ติดตามจากโฆษณามา นั่งฟัง ‘เรื่องสยองขวัญยามค่ำคืน’ ตั้งแต่ต้นจนจบโดยไม่มีการกดปิดหรือเปลี่ยนช่องไปก่อนเลย? เกือบทุกคนถูกเรื่องของจางเย่ดึงดูดไว้? จนทำให้ค่าเฉลี่ยเรตติ้งสูงขึ้นถึงเพียงนี้งั้นเหรอ?

กระทั่งหวังเสียวเหม่ยผู้ที่เป็นดีเจอันดับหนึ่งก็ยังตกใจ ต่อให้เป็นรายการของเธอเองก็ยังไม่สามารถรักษายอดผู้ฟังไว้จนจบรายการได้ ใครบ้างจะไม่เปลี่ยนช่องหนีหากพวกเขารู้สึกว่ารายการน่าเบื่อ? นั่นเป็นเหตุผลที่ว่าแม้เรตติ้งผู้ฟังจะสูงในช่วงต้นของรายการ มันก็จะค่อยๆ ลดลงเมื่อล่วงเข้าครึ่งชั่วโมงท้าย ด้วยเหตุนี้ ค่าเฉลี่ยเรตติ้งผู้ฟังจะลดลงไปอย่างน้อยก็ครึ่งหนึ่งเลยทีเดียว!

แต่กับรายการ ‘เรื่องเล่าสยองขวัญยามค่ำคืน’ นี่มันอะไร?

ค่าเฉลี่ยเรตติ้งยอดผู้ฟังมันน่ากลัวเกินไปแล้ว!

ถึงตอนนี้ สายตาทุกคู่ที่มองดูจางเย่เปลี่ยนไปโดยสิ้นเชิง เด็กใหม่ที่เพิ่งเข้ามาทำงาน นิยาย ‘คนขุดสุสาน’ ที่ไม่มีใครรู้จักมาก่อน ถึงขนาดฉุดรายการภาคดึกที่ออกอากาศหลังเที่ยงคืนพุ่งทะยานขึ้นมาจนมีเรตติ้งเป็นอันดับสาม? เชี่***! นี่เอ็งอัพยามาหรือเปล่า!

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./15.md)