##บทที่ 77 : กลอน “ขอบคุณ” แด่ที่ทำงานและหัวหน้า!
ยังคงเป็นจางเย่เช่นเดิม!

ผู้รับรางวัลคนเดิมไม่เปลี่ยนแปลง!

ทันใดนั้น สีหน้าของจางเหย่พลันบิดเบี้ยวจนไม่อาจจะน่าเกลียดไปได้มากกว่านี้ ผู้อำนวยการสถานีและรองผู้อำนวยการสถานีต่างมีสีหน้าที่ไม่ต่างกันเท่าไรเช่นกัน พวกเขารู้สึกราวกับว่าเปลวไฟกำลังสุมในอกแต่กลับไม่สามารถระบายออกไปได้! ทั้งที่จางเหย่ถูกเลือกไว้ก่อนแล้วแท้ๆ! แถมเป็นอะไรที่ถูกตัดสินไว้นานแล้วด้วย! แต่อยู่ๆ มันกลับกลายเป็นรางวัลของจางเย่ไปเสียอย่างนั้น?

นี่มันเรื่องบ้าอะไรกัน!?

นี่มันหมายความว่ายังไงกันหา!?

ทำไมเรื่องน่าตลกแบบนี้ถึงเกิดขึ้นได้?

อย่างไรก็ตาม อีกฝั่งหนึ่งกลับมีการแสดงออกที่แตกต่างกันอย่างสิ้นเชิง!

เสี่ยวฟางกรีดร้องออกมาดังลั่น “อาจารย์จาง! คุณได้มันแล้ว! คราวนี้มันเป็นของคุณแล้วจริงๆ!” 

หวังเสียวเหม่ยแสดงความยินดีด้วยเช่นกัน “ยินดีด้วยนะ ถึงแม้ว่ามันจะมีความผิดพลาดไปบ้างเมื่อกี้นี้ แต่ผลลัพธ์ที่ออกมากรรมการไม่ได้เปลี่ยนแปลงอะไร มันเป็นความจริงแล้ว ด้วยรางวัลไมค์เงินนี้ หนทางข้างหน้าของนายจะต้องง่ายขึ้นอย่างแน่นอน นี่เป็นรางวัลระดับประเทศที่ควบคู่กับรางวัลไมค์ทองเลยด้วย ถือเป็นเกียรติยศอันสูงสุดสำหรับมือใหม่เชียวล่ะ!”

“ทำได้สวยมาก!” พี่สาวโจวตบหลังจางเย่เสียเต็มแรง “ขนาดสวรรค์ยังเข้าข้างนายเลยดูสิ!”

มีเพียงจางเย่เท่านั้นที่รู้ว่ามันไม่ใช่เพราะสวรรค์ช่วยหรอก แต่เป็นแหวนเกมนี่ต่างหากที่ช่วยพลิกสถานการณ์มาได้!

ผู้อำนวยการสถานีลุกขึ้นจากเก้าอี้และจ้องไปยังเหล่าคณะกรรมการ แม้ว่าเขาจะไม่ได้พูดอะไรแต่สายตาแสดงถึงความไม่พอใจและขุ่นเคืองอย่างหนัก!

รองผู้อำนวยการสถานีเจี่ยกระแทกมือกับที่วางแขนเก้าอี้อย่างรุนแรง!

แต่คณะกรรมการไม่ได้สนใจ พวกเขาตัดสินผลออกมาเรียบร้อยแล้ว!

จางเย่สังเกตเห็นการแสดงออกของผู้บริหารทั้งสองได้อย่างชัดเจน จนกระทั่งถึงจุดนี้ เหล่าผู้บริหารก็ยังคงมีอคติกับเขาไม่เปลี่ยนแปลง พวกเขาไม่ให้เกียรติชายหนุ่มแม้แต่น้อย ไม่แม้แต่จะยอมรับในตัวเขา จางเย่สามารถมองมันออกอย่างทะลุปรุโปร่ง ทำงานหนักไปแล้วยังไงล่ะ? ทำลายสถิติของสถานีวิทยุกลางได้แล้วยังไงล่ะ? ได้ที่หนึ่งของช่องแล้วยังไงล่ะ? หรือชนะรางวัลไมโครโฟนเงินแล้วยังไงล่ะ!?

ผู้อำนวยการสถานีและรองผู้อำนวยการสถานีเจี่ยก็ไม่มีวันเห็นเขาสำคัญขึ้นมาอยู่ดี! พวกเขาไม่ได้ใส่ใจอะไรกับคุณความดีที่ชายหนุ่มทำไว้ จางเย่ใช้ผลงานของเขาสร้างตำนานขึ้นมา แถมไม่เคยคิดค่าลิขสิทธิ์กับสถานีแม้แต่น้อย แต่พวกเขากลับเห็นว่ามันเป็นเรื่องที่สมควรอยู่แล้ว ทั้งยังพยายามจะปล้นลิขสิทธิ์ของเขาไปโดยไม่ให้แม้แต่เศษเงิน แล้วพอเขาไม่ยอม มันกลับเป็นยังไงล่ะ? พอไม่ให้ก็โดนกดดันข่มเหงไงล่ะ! ปลดเขาออกจากตำแหน่งงาน! ไม่ยอมส่งชื่อเข้าชิงรางวัล! การกระทำของพวกมันช่างทุเรศต่ำช้าและไร้มนุษยธรรมสิ้นดี!

ทำเหมือนว่าจางเย่ติดค้างพวกเขามาก่อน พวกเขาไม่เคยจดจำความดีของจางเย่เลย ไม่เคยใส่ใจกับผลงานของเขา ไม่แม้แต่จะชายตามอง!

ช่างน่าสมเพชอะไรเยี่ยงนี้! หัวใจของจางเย่เปลี่ยนเป็นเย็นชาอย่างสมบูรณ์แบบ ความโกรธเกรี้ยวปะทุระเบิดในใจ เขาสะสมความคั่งแค้นนี้มานานจนไม่อาจทนต่อไปได้อีกแล้ว!

“เอาล่ะครับ ผมขอเรียนเชิญอาจารย์จางเย่ขึ้นมาบนเวทีเพื่อรับรางวัลด้วยนะครับ” จางหั่วส่งยิ้มให้

จางเย่จัดเสื้อเล็กน้อยและสาวเท้าไปหา “ขอบคุณครับ”

จางหย่วนฉีสวมชุดราตรีสีม่วงในวันนี้ ชุดเปิดหลังอันขาวเนียนของเธออย่างงดงาม สีขาวนวลของผิวพรรณนั้นช่างดูเย้ายวนใจยิ่งนัก หญิงสาวรับถ้วยรางวัลจากเจ้าหน้าที่ ทั้งรอยยิ้มและแววตาดูอ่อนโยน ไม่มีท่าทีเย็นชาของนางฟ้าซูเปอร์สตาร์เมื่อวันก่อนแม้แต่น้อย “อาจารย์จาง ยินดีด้วยนะ”

“ขอบคุณครับอาจารย์จาง” จางเย่รับถ้วยรางวัลมาจากมือของนางฟ้าซูเปอร์สตาร์ 

กว่าจะได้รางวัลนี้มามันไม่ง่ายเลย แต่พอได้มันมาแล้วก็ถือว่าจบใช่ไหม? ไม่! มันยังไม่จบแค่นี้หรอก!

จางหั่วพยายามพูดเปลี่ยนบรรยากาศไม่ให้อึดอัดเกินไป “อย่างที่มีคนกล่าวเอาไว้ ถนนสู่ความสำเร็จไม่ได้โรยด้วยกลีบกุหลาบ อาจารย์จางต้องมานะบากบั่นอย่างมากมายจนได้รับรางวัลไมโครโฟนเงินของปีนี้ไป หึหึ” จากนั้นมองไปยังเหล่าผู้ชมและกล่าวต่อ “บางคนอาจจะไม่รู้จักอาจารย์จางหรือไม่คุ้นเคยกับเขาดีนัก แต่หากให้ผมใบ้สักเล็กน้อย เชื่อว่าหลายคนจะต้องรู้อย่างแน่นอน หลายวันก่อนในงานชุมนุมกวีฯ เป็นอาจารย์จางคนนี้นี่เองที่สามารถเอาชนะเหล่าผู้เชี่ยวชาญหัวกะทิทั้งหลายด้วยผลงานสะท้านโลกอย่าง ‘ลำนำทำนองวารี’!”

“โอ้!”

“ฉันเคยได้ยินมันด้วยนะ!”

“เป็นเขาคนนี้เองเหรอ?”

ผู้คนบางส่วนเริ่มรู้สึกเข้าใจแจ่มแจ้งขึ้นมา!

จางหั่วเริ่มกล่าวแนะนำรายการต่างๆ ของจางเย่ตามธรรมเนียม หากเป็นของคนอื่นคงเป็นเรื่องง่ายๆ ไม่จำเป็นต้องพูดอะไรมากนัก แต่ผลงานของจางเย่กลับยาวเหยียดมากเลยทีเดียว “ก่อนหน้านี้อาจารย์จางเคยเป็นดีเจประจำรายการ ‘เรื่องสยองขวัญยามค่ำคืน’ และรายการ ‘จากวัยชราสู่วัยเยาว์’ เขาได้ให้กำเนิดผลงานชั้นยอดมากมายอันได้แก่ ‘คนขุดสุสาน’, ‘กระต่ายน้อยเด็กดี’, ‘สโนไวท์กับคนแคระทั้งเจ็ด’, ‘ชุดใหม่ของพระราชา’ และ ‘พ่อมดแห่งออซ’ ผลงานเหล่านี้ถูกรังสรรค์ขึ้นโดยฝีมือของอาจารย์จางทั้งสิ้น!”

“หา?”

“เขาเป็นคนที่แต่ง ‘คนขุดสุสาน’ หรอกเหรอ?”

“แม้กระทั่ง ‘กระต่ายน้อยเด็กดี’ เขาก็เป็นคนเขียนด้วย?”

“เหย**** ถ้าไม่บอกก็ไม่รู้มาก่อนเลยนะเนี่ย แต่พอได้รู้เท่านั้นแหละ แม่*โคตรโหดไปเลย!”

“เขาเป็นใครกัน? ทำไมถึงได้เจ๋งขนาดนี้!”

“นั่นยังน้อยไป นี่พวกนายเพิ่งรู้เองเรอะ? รู้ไว้ด้วยนะว่าแม้แต่ ‘นกบนฟ้ากับปลาในน้ำ’ ที่โด่งดังนั่นก็เป็นเขาแต่งเองเช่นกัน ฉันได้ยินมาว่ากลอนบทนี้ใช้ช่วยชีวิตคนมาแล้วด้วยนะ”

“ฉันรู้จักคนๆ นี้เหมือนกัน ฉันชอบ ‘บทเพลงแห่งนกนางแอ่นผู้กล้าหาญ’ มากๆ เป็นกลอนที่โคตรจะดุดัน สุดๆไปเลย!”

“คุณสมบัติขนาดนี้ ให้เขาเข้าชิงรางวัลไมโครโฟนทองยังได้เลยนะ ทำไมเมื่อกี้ถึงได้มีปัญหาข้อขัดแย้งมากมายกันล่ะ กะอีแค่รางวัลไมโครโฟนเงินเนี่ย? ถ้าเขาไม่ได้ ใครล่ะที่สมควรจะได้? พวกกรรมการตาบอดหรือเปล่า?”

คนบางส่วนรู้จักจางเย่มาก่อนหน้านี้แล้ว แต่อีกหลายส่วนเพิ่งจะเคยได้ยินชื่อของเขาเป็นครั้งแรก 

ทว่าหลังจากได้รับรู้ถึงผลงานทั้งหมด ทุกคนต่างรู้สึกทึ่งในความสำเร็จของจางเย่!

จางหั่วยังกล่าวต่อไปอีก “ผมไม่มั่นใจเหมือนกันว่าอาจารย์จางได้เตรียมคำกล่าวรับรางวัลมาหรือเปล่า แต่ผมยังคงจำได้ดีในงานชุมนุมกวีฯ ที่ผมเป็นพิธีกรนั่น วาทะรับรางวัลของอาจารย์จางนั้นสามารถนิยามได้อย่างเดียวว่าเป็นงานศิลป์ มันยอดเยี่ยมไม่แพ้ความสามารถด้านการประพันธ์ของเขาเลย” ในฐานะที่เป็นเพื่อนร่วมงานกัน จางหั่วรู้จักจางเย่มาก่อน ดังนั้นจึงช่วยกล่าวอวยเสริมให้ด้วย นี่ก็เพื่อผ่อนคลายความตึงเครียดของตัวจางเย่เอง ในงานสำคัญเช่นนี้ แม้กระทั่งรุ่นพี่อย่างจางหั่วเองยังอดรู้สึกเกร็งอยู่บ้างไม่ได้

จางเย่แสยะยิ้มกล่าว “ในเมื่ออาจารย์จางหั่วอุตส่าห์พูดถึงบทกลอนของผมแล้ว เช่นนั้นคำกล่าวรับรางวัลครั้งนี้ ผมขอกล่าวเป็นกลอนก็แล้วกันนะครับ” 

จางหั่วหัวเราะ “ถ้าอย่างนั้นถือว่าเป็นเกียรติแก่พวกเราแล้ว ที่ได้ฟังงานชิ้นใหม่ของอาจารย์เป็นกลุ่มแรก” หลังจากพูดจบ เขาก็ก้าวถอยหลังไปเพื่อมอบเวทีให้แก่จางเย่

จางหย่วนฉีเดินลงมาเช่นกัน จากนั้นจึงไปนั่งรอที่แถวแรกเพื่อเตรียมฟัง

จางเย่จับไมโครโฟนตรงหน้าของเขา “ความจริงแล้วผมไม่ได้อยากจะพูดอะไรมากมายเลย แต่ขอใช้โอกาสนี้ในการกล่าวขอบคุณแก่ฝ่ายบริหารของสถานีวิทยุที่ช่วยเหลือผม ทั้งผู้อำนวยการสถานีและรองผู้อำนวยการสถานีวิทยุเจี่ยของเรา หากปราศจากการเกื้อหนุนจากเหล่าผู้บริหารของผมแล้ว คงไม่มีจางเย่ในวันนี้ได้แน่!”



…..



เบื้องล่าง

รองผู้อำนวยการเจี่ยที่ได้ยินคำพูดนี้ก็คิดว่า “อย่างน้อยนายก็ยังรู้จักพูดอะไรดีๆ อยู่บ้างนี่!”

อย่างไรก็ตาม ผู้อำนวยการสถานีไม่แม้แต่จะชายตามองจางเย่เลย ตั้งแต่ต้นจนถึงตอนนี้ จางเย่ไม่เคยอยู่ในสายตาของเขา! 

เจี่ยเหยียนค่อนขอดในใจและดูแคลนจางเย่ กล้าพูดด้วยนะว่าได้รับการสนับสนุนจากผู้อำนวยการสถานีกับรองผู้อำนวยการสถานี แกนี่มันรู้จักเลียแข้งเลียขาดีจริงๆ! คราวนี้แกรู้แล้วใช่ไหมว่าการมีความสัมพันธ์ที่ดีกับเหล่าผู้บริหารมันสำคัญยังไง? แต่มันสายไปแล้ว! แกได้รางวัลที่แกไม่สมควรได้ไป! มันเป็นอุบัติเหตุทั้งนั้น! พวกผู้บริหารจะไม่มีวันปล่อยแกไป! พวกเขาจะลงมือชำระแค้นนี้อย่างแน่นอน! จางเหย่เป็นคนที่ผู้อำนวยการสถานีหมายตาไว้แต่แรกแล้ว! แต่แกกลับกล้ามาแย่งรางวัลเขาไปแบบนี้? อยากจะประจบประแจงยังไงมันก็ถือว่าสายไปเสียแล้ว!


…


พี่สาวโจวพูดขึ้นด้วยความประหลาดใจ “จางน้อยพูดอะไรกันล่ะนั่น?”

“นั่นดูไม่ใช่อะไรที่จางน้อยจะพูดเลยนะ” ป้าซุนสงสัยเช่นกัน

เถียนปินแทรกขึ้นมา “เขาถูกบีบให้อยู่ในสถานการณ์แบบนี้แล้ว หากมองอีกแง่ก็ถือว่าจางน้อยเริ่มโตขึ้นบ้างแล้วสินะ” 

บรรณาธิการชราถอนหายใจ “ใช่เลย เฮ้อ นี่เป็นโอกาสเดียวที่จะคืนดีกับพวกผู้บริหารได้ จางน้อยฉลาดไม่เบา เขารู้ว่าเวลานี้ไม่ควรใช้อารมณ์ส่วนตัวมาแก้ไขปัญหา”


…


หูเฟยอดีตโปรดิวเซอร์รายการชื่อดังของสถานีโทรทัศน์ส่วนกลางก็อยู่ข้างล่างเวทีเช่นกัน เขาได้ย้ายมาทำงานที่สถานีโทรทัศน์นครหลวงแล้ว จึงเป็นเรื่องธรรมดาที่จะได้รับเชิญให้มาเข้าร่วมงานประกาศรางวัลไมโครโฟนทองคำ

“เหล่าหู นี่น่ะเหรอเด็กใหม่ที่คุณอยากแนะนำ?”

“ใช่ครับ เขาชื่อจางเย่ เป็นคนหนุ่มที่มีพรสวรรค์มากทีเดียว”

“เขาดูธรรมดาไปหน่อย คุณอยากได้เขามาเป็นพิธีกรไม่ก็แขกรับเชิญงั้นเหรอ? ฉันว่าไม่ค่อยเหมาะเท่าไรนะ”

“ผมไม่ค่อยดูคนพลาดนะครับ ความสามารถแบบนี้ร้อยปีอาจจะหาไม่พบแม้แต่คนเดียวเลยด้วย เขากำลังจะร่ายกลอนไม่ใช่หรือ? รอฟังกันดีกว่าครับ เชื่อสิว่าผมไม่ได้ประเมินเขาผิดไปแน่”

หูเฟยเริ่มกล่าวยกยอจางเย่


…


“พี่สาวจาง คุณรู้จักจางเย่คนนี้หรือครับ?” กรรมการหนุ่มที่นั่งแถวแรกถามขึ้นเบาๆ

จางหย่วนฉียิ้ม “ไม่หรอก”

“ถ้าอย่างนั้นทำไมคุณถึงเสนอชื่อเขาล่ะครับ?” ชายหนุ่มมึนงง

จางหย่วนฉีกล่าว “ฉันเห็นกลอน ‘เห็นหรือไม่เห็น’ ของเขามาก่อน มันเยี่ยมมากเลยนะ”

ชายหนุ่มนั้นรู้สึกกระจ่างขึ้นมา “อืม กลอนของคนคนนี้ไม่ธรรมดาเลย ผมยังไม่เคยเห็นกลอน ‘เห็นหรือไม่เห็น’ หรอกนะ แต่ว่า ‘ลำนำทำนองวารี’ นี่เปรียบดั่งอัญมณีล้ำค่าในกำมือเชียวล่ะ”

กรรมการสูงวัยอีกคนกล่าว “มารอฟังกลอนที่เขาจะร่ายวันนี้ดีกว่า ฉันได้เห็นผลงาน ‘ชั่วอายุคน’ ของเขามาก่อนเช่นกัน แถมได้ยินมาว่าเขามีปัญหากับพวกคนจากสมาคมนักเขียนนครหลวงด้วยไม่ใช่หรือ?”


…


เหล่าผู้คนนอกวงการแสดงท่าทีที่ต่างออกไป พวกเขาไม่ได้สนใจมากนัก

“ขอบคุณผู้บริหารงั้นเหรอ?”

“คำกล่าวรับรางวัลมันจะไปมีอะไรน่าสนใจกัน?”

“เห็นด้วย แต่งกลอนขอบคุณผู้บริหารเนี่ยนะ? แม่*สอพลอชัดๆ! มันจะเลียแข้งเลียขากันมากไปแล้ว!”

“จะไปทำอะไรได้ล่ะ? ระบบมันก็เป็นแบบนี้แหละ นายคิดว่าจะให้ขอบคุณใครกันถ้าไม่ขอบคุณผู้บริหารน่ะ หืม?”

คนของสถานีวิทยุและโทรทัศน์จากมณฑลอื่นๆ จำนวนไม่น้อยต่างรู้สึกดูถูกดูแคลนจางเย่ บางคนลอบด่าจางเย่ในใจว่าเป็นพวกประจบสอพลอ!


…


ทุกคนต่างพูดคุยแลกเปลี่ยนความคิดเห็นกัน

กระนั้น จางเย่กลับไม่ได้เสียสมาธิแต่อย่างใด ท่ามกลางบรรยากาศที่ไม่ได้เงียบสงบ ต่อหน้าบรรดายอดฝีมือจากวงการบันเทิงและผู้นำทั้งหลาย จางเย่เริ่มร่ายกลอน “กลอนบทนี้ผมขอมอบให้เหล่าผู้บริหารของสถานีผม แน่นอนว่ารวมไปถึงสถานีวิทยุนครหลวงที่คอยหล่อหลอมและสั่งสอนผมมาเช่นกัน!”

ทุกคนต่างตั้งหน้าตั้งตารอฟังอย่างสงบนิ่ง

จางเย่หลับตาเพื่อรวบรวมอารมณ์ เพียงประโยคแรกของกลอนก็ได้สร้างความตื่นตระหนกแก่ทุกคน เสียงที่กล่าวออกมาเต็มไปด้วยการหัวเราะอย่างเย้ยหยัน “นี่คือแหล่งน้ำนิ่งเสียอันต่ำตม ที่สายลมมิอาจสรรค์สร้างลอนคลื่น ทำได้เพียงทิ้งเศษเหล็กที่พังครืน ของเหม็นหืนฝอยขยะทิ้งลงมา!”

น้ำนิ่งเสีย?

ยิ่งกว่านั้นยังเป็นน้ำนิ่งเสียที่ต่ำตมอีกด้วย?

นี่มันกลอนสมัยใหม่แบบไหนกัน? นายแน่ใจเหรอว่ามันเอาไว้ใช้ขอบคุณพวกหัวหน้ากับสถานีจริงๆน่ะ?

หลายคนเริ่มกระซิบกระซาบ บางคนยังงงงันกับสถานการณ์และไม่รู้ว่าเกิดอะไรขึ้น!

จางเย่แค่นหัวเราะกล่าวต่อ “เขียวมรกตถูกหลอมรวมจากทองแดง กระป๋องแต้มสนิมสะพรั่งดั่งบุปผา ไขมันทอเป็นไหมเงาอุจาดตา แสงอุษาจากเชื้อห่าทอประกาย บึงโสมมกลั่นตัวเป็นสุราเขียว มุกซีดเซียวเกิดจากฟองฟอดสีขาว เหล่ามุกน้อยมันหัวร่อรัวระนาว ถูกยุงโฉบเจาะดูดฟองสลายไป โถเจ้าแหล่งน้ำนิ่งสิ้นศรัทธา ยังปากกล้าอวดว่าข้ายังสดใส บอกว่าหากกบตัวน้อยนั้นเหงาใจ จะห่วงใยพร้อมบรรเลงเพลงให้ฟัง”

เมื่อกล่าวถึงจุดนี้ น้ำเสียงของจางเย่พลันเปลี่ยนเป็นเย็นชาและโกรธเกรี้ยว เสียงค่อยๆ ไต่ระดับความดังเพิ่มขึ้น “นี่คือแหล่งน้ำเน่าเสียไร้ความหวัง! ไร้กระทั่งสิ่งสวยงามอยู่อาศัย!” สุดท้ายจึงเน้นเสียงหนักแน่น “ให้เหล่าอสูรเดรัจฉานอยู่มันไป! โลกแบบใดที่พวกมันจักสร้างมา!!!”

ทุกคนที่ได้ยินต่างรู้สึกตื่นตะลึง!

ต่อหน้าฝูงชนที่เงียบกริบด้วยความอึ้ง จางเย่ทิ้งไมโครโฟนและจากไปพร้อมถ้วยรางวัลในมือ!

กลอนนี้มีชื่อว่า ‘น้ำนิ่ง’ ถูกแต่งโดยเหวินอี้ตัว แน่นอนว่ามันไม่ได้มีอยู่ในโลกใบนี้

ในโลกของจางเย่ กลอนบทนี้ถือว่าเป็นกลอนที่มีชื่อเสียงที่สุดในฐานะ ‘กลอนก่นด่า’ และ ‘กลอนสบถสาปแช่ง’ ซึ่งคือจุดเด่นของมันนั่นเอง แก่นแท้ของมันตั้งแต่ต้นจนจบมีไว้เพื่อด่าเท่านั้น! กลอนบทนี้ยังถูกตีพิมพ์ลงในหนังสือเรียนสำหรับมัธยมปลายอีกด้วย! ตอนที่จางเย่เรียนอยู่มัธยมปลายปีสอง ครูของเขาสั่งให้นักเรียนทุกคนท่องจนจำได้ขึ้นใจ โรงเรียนอื่นๆ ก็เช่นเดียวกัน ดังนั้นจางเย่จึงไม่จำเป็นต้องใช้ ‘แคปซูลความจำ’ เลยแม้แต่น้อยเพื่อจำกลอนบทนี้ มันโด่งดังเสียจนเขาคุ้นเคยกับมันอย่างถึงที่สุด!

เขาได้ก่นด่าออกไปอย่างมีความสุขโคตรๆ!

รู้สึกสะใจอะไรเยี่ยงนี้วะ!

หลังจากถูกกดขี่มาเนิ่นนาน ในที่สุดจางเย่ก็ได้ปลดปล่อยมันออกมาเสียที ตอนนี้เขารู้สึกอารมณ์ดีจากภายในทะลุมาภายนอกเชียว!


-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./79.md)