##บทที่ 90 : โอกาสสัมภาษณ์เข้าสถานีโทรทัศน์มาแล้ว!
วันที่หนึ่ง เดือนตุลาคม

วันนี้เป็นวันชาติ

เช้าตรู่ จางเย่ยังแปรงฟันอยู่ในห้องน้ำ

แม่ของจางเย่โทร.หาเขาด้วยน้ำเสียงตำหนิ “ลูกหางานได้หรือยัง? ยังอีกเหรอ? แม่ก็บอกลูกแล้วใช่ไหมว่าอย่าลาออก ดูสิเป็นยังไง ดูสิ!”

จางเย่บ้วนปากและเช็ดมันออกขณะที่หัวเราะไปด้วย “แม่ ต่อให้ผมยังไม่มีงานตอนนี้ ยังไงผมก็ไม่อดตายหรอก แม่ไม่รู้เหรอ? ‘คนขุดสุสาน’ กับนิทานของผมได้รับการตีพิมพ์แล้วนะ วันนี้จะวางแผงแล้วด้วย เพราะงั้นแม่ไม่ต้องกังวลอะไรมาก ถ้าบริษัทโอนเงินมาให้ผมเมื่อไร เดี๋ยวผมแบ่งให้แม่เอง”

แม่จางเย่ดีใจเป็นอย่างยิ่ง “ตีพิมพ์แล้วเหรอ? ได้มาเท่าไรเนี่ย?”

จางเย่แกล้งตีเนียน “ก็ไม่มากเท่าไร แม่กินอะไรรึยัง?” 

“นี่แม่ถามอยู่ว่าเท่าไร อย่ามาทำเปลี่ยนเรื่องนะ!” แม่จางเย่พูดด้วยเสียงดุๆ

จางเย่ได้แต่สารภาพออกไป “ก็ประมาณหกล้านได้น่ะ แต่พอมาถึงผมก็คงเหลือแค่ราวๆ ห้าล้านแหละ เพราะเจอภาษีไปเยอะเหมือนกัน”

“อะไรนะ? หกล้าน? ไอ้หยา! เฮ้ย!” แม่ของเขาตกอกตกใจอย่างมาก “นี่ลูกไปปล้นธนาคารมารึเปล่า? ทำไมเยอะขนาดนี้? ไม่ใช่ว่าปกติเขาจะได้กันราวๆ สองสามหมื่นต่อเรื่องเหรอ? ลูกของลุงจางข้างบ้านเราก็เป็นนักเขียนเหมือนกัน หนังสือที่ดีที่สุดของเขายังได้แค่ 80,000 เอง แต่ทำไมของลูกถึงได้เยอะขนาดนี้กันล่ะ?”

จางเย่เริ่มโอ้อวด “มันจะเหมือนกันได้ยังไงล่ะแม่ ‘คนขุดสุสาน’ ของผมนี่ระดับไหนแล้ว? มันคนละชั้นกับผลงานของคนอื่นๆ โดยสิ้นเชิงเลยนะ อีกอย่างยังมีนิทานของผมอีกด้วย ทุกชิ้นงานล้วนแต่คลาสสิกทั้งนั้น นี่ที่ขายไปผมยังแอบเสียดายเลยนะ ถ้าไม่ใช่ว่าพวกเขาต้องการแค่ต้นฉบับตัวจีนย่อกับสัญญาว่าจะโอนเงินให้เร็วขนาดนี้ ผมไม่มีทางขายด้วยเงินเพียงแค่นี้หรอก แม่ช่วยบอกพ่อแทนผมด้วยสิ ผมไม่อยากให้พ่อเขากังวล ตอนนี้ผมสบายดีแล้ว หลังออกจากสถานีวิทยุมาชีวิตก็เป็นอิสระมากขึ้น ถ้าผมอยากตีพิมพ์หนังสือ ก็ตีพิมพ์แค่นั้นเอง ไม่ต้องมากังวลเรื่องข้อจำกัดเรื่องกฎระเบียบของที่ทำงานอะไรทั้งนั้น อีกอย่างผมรับรองเลยว่าจะมีที่ทำงานที่อื่นสำหรับผมในอนาคต และมันต้องดีกว่าที่เก่าแน่นอน”

“แล้วลูกจะไปบ้านยายรึเปล่าวันนี้?”

“แม่ไปกับพ่อเถอะ ช่วงนี้ผมคงยังไม่ไป”

“ได้ๆ ตามสบายแล้วกัน แม่รู้ว่าลูกยุ่งๆ อยู่ สู้ๆ ล่ะลูก”

ก่อนที่สายจะได้ทันตัดทิ้งแว่วได้ยินเสียงแม่พูดกับพ่อของเขาว่า “เลิศไปเลย ลูกชายของเราช่างน่าทึ่งอะไรขนาดนี้ หกล้าน! เขาได้เงินมาจากสำนักพิมพ์หกล้านเชียวนะ!”

วางสายไม่ทันไร สายของเถียนปินก็โทร.เข้ามา

“ฮัลโหลจางเย่” เสียงของเถียนปินฟังดูตื่นเต้น

“ว่าไงเหล่าเถียน นี่ฉันเอง มีอะไรงั้นเหรอ?” จางเย่เดินออกมาจากห้องน้ำ

เถียนปินกล่าวว่า “ฉันได้งานแล้วนะ เมื่อวานนี้ฉันส่งเรซูเม่ไปแล้วก็มาสัมภาษณ์วันนี้ หลังจากสัมภาษณ์ไปได้ห้านาทีเท่านั้น พวกเขาก็บอกว่าให้ฉันมาเริ่มงานได้วันพรุ่งนี้เลย” 

“เฮ้ เยี่ยมไปเลย สถานีวิทยุไหนกัน?” จางเย่เอ่ยถาม

เถียนปินหัวเราะร่าอย่างดีใจ “สถานีวิทยุส่วนกลาง สถานีวิทยุที่ใหญ่ที่สุดของประเทศเลยล่ะ!”

จางเย่ยินดีกับเขาเช่นกัน “เจ๋งมาก ยินดีด้วยนะ”

เถียนปินหยุดชะงักไปชั่วครู่ก่อนกล่าวต่อ “ความจริงแล้ว ทั้งหมดนี่ต้องขอบคุณลิขสิทธิ์ที่นายมอบอำนาจมาให้ฉัน ตอนที่ฉันส่งมันให้กับกรรมการสัมภาษณ์ พวกเขาอึ้งจนพูดอะไรไม่ออก หลังจากนั้นผู้บริหารไปโทรศัพท์สักพักหนึ่ง แล้วกลับมาบอกว่าให้ฉันมาเริ่มงานได้ในวันพรุ่งนี้เลย ดูเหมือนว่าสถานีวิทยุกลางจะตีค่างานของนายไว้สูงมากเลย จางเย่ ขอบใจนะ!”

จางเย่หัวเราะยินดี “ฉันคงไม่ชินเท่าไรที่เห็นนายพูดจาสุภาพแบบนี้ ไม่จำเป็นต้องขอบใจฉันหรอก ไม่ใช่เรื่องใหญ่อะไร ง่ายๆ แค่ยกนิ้วนี่เอง”

“เอาไว้มีโอกาสเมื่อไร เรานัดไปกินข้าวกัน” เถียนปินบอก

“ได้เลย เอาไว้คุยกันอีกทีแล้วกัน” จากนั้นจึงวางสายไป

หลังจากคุยกับสองสายที่โทร.เข้ามาจางเย่รู้สึกอารมณ์ดีขึ้น เขาได้แจ้งข่าวดีให้กับแม่ของตนและกล่าวคำยินดีกับเถียนปิน อย่างไรก็ตามเขายังรู้สึกกังวลอยู่ ตอนนี้เรื่องลิขสิทธิ์การตีพิมพ์จบไปแล้ว แถมจบเร็วกว่าปกติด้วย แต่หนทางไปสู่สถานีโทรทัศน์ของเขายังคงเป็นทางตันเฉกเช่นเดิม

ถ้าเกิดเขาถูกแบนจนไม่สามารถเข้าได้สักสถานีจริงๆ จางเย่คงได้แต่เปลี่ยนแผนใหม่ ทีนี้ชายหนุ่มจะไปทางไหนดีล่ะ? ถ่ายหนังเหรอ? ร้องเพลงเหรอ? ตอนนี้ยังไม่ใช่เวลาที่เหมาะสม เขายังไม่มีคุณสมบัติเพียงพอให้ผู้คนติดตามโดยไม่สนใจเรื่องรูปลักษณ์ ถ้าเกิดเขาตรงดิ่งไปสู่วงการภาพยนตร์หรือดนตรีเลยล่ะก็ คงไม่มีคนให้ความสนใจอะไรมาก ต่อให้เขาสามารถสร้างผลงานชิ้นเยี่ยมได้ก็ตาม มันก็ยังไม่ใช่เวลาอันสมควรอยู่ดี

จะยกตัวอย่างให้ฟังนะ

‘ต่งเสียวเจี่ย’ เป็นเพลงที่ดีไหมล่ะ? 

แต่ตอนที่เจ้าของเพลงตัวจริงปล่อยเพลงของเขาออกมา กลับไม่มีคนฟังหรือไม่มีคนรู้จัก จนกระทั่งมันถูกนำมาร้องประกวดในรายการร้องเพลง มันจึงมีชื่อเสียงขึ้นมา ถึงขั้นกลายเป็นกระแสดังไปทั่วประเทศ เหตุผลเป็นเพราะอะไรงั้นเหรอ? ถึงเนื้อเพลงจะถูกเปลี่ยนไปบ้าง แต่แก่นแท้ของมันก็ยังเป็นเพลงเดิมแทบไม่มีอะไรเปลี่ยนแปลง บางทีทักษะการร้องของคนที่นำมาขับร้องใหม่อาจจะดีกว่าคนร้องดั้งเดิม แต่ทำไมมันถึงได้โด่งดังตอนที่ถูกร้องโดยจั่วลี่แต่ไม่ใช่คนร้องต้นฉบับ? ปัญหามันไม่ได้อยู่ที่เพลงหรอก เพลงมันก็คือเพลงอยู่ดี แถมยังเป็นเพลงที่ดีอยู่แล้วด้วย แต่เรื่องของเรื่องมันเป็นเพราะว่า ความบังเอิญของเรื่องราวระหว่างจั่วลี่กับแฟนของเขามันไปตรงกับเพลงน่ะสิ ยิ่งไปกว่านั้น ยังมีปัจจัยเรื่องหน้าตาบวกเข้าไปอีก อย่างน้อยนี่ก็เป็นสาเหตุที่จางเย่มองออก มันเป็นอะไรที่เขาไม่สามารถไปแก้ไขมันได้ จางเย่รู้ดีว่าเขาคงหลีกเลี่ยงสถานการณ์เช่นนี้ไม่ได้หากคิดจะเดินตามเส้นทางเดียวกัน 

หากไม่มีโอกาส เขาจะไม่ลงมือทำอะไรให้มันผิดที่ผิดเวลา!

ตอนนี้ทางเลือกเดียวคือไปสถานีโทรทัศน์เท่านั้น ไม่ว่าจะครุ่นคิดอย่างไร มันก็เป็นที่ๆ เหมาะสมสุดที่เขาจะต้องก้าวต่อไปเพื่อพัฒนาตนเอง เป็นเหมือนแท่นกระโดดไปสู่ขั้นที่เหนือกว่า!

ไม่ได้!

เขายังยอมแพ้แค่นี้ไม่ได้!

จางเย่ตัดสินใจส่งเรซูเม่เพิ่มไปอีก แม้คนเหล่านั้นจะไม่ต้องการเขาเมื่อสองสามวันก่อน นั่นไม่ได้หมายความว่าเขาจะไม่ต้องการตอนนี้นี่นา เขาได้ตีพิมพ์ ‘คนขุดสุสาน’ ออกมาอย่างงดงาม นี่เป็นการเพิ่มชื่อเสียงและความนิยมให้กับชื่อจางเย่ แล้วยังมีกลอน ‘น้ำนิ่ง’ ที่กระแสเริ่มจางไปแล้ว ดังนั้นสถานีวิทยุและโทรทัศน์คงจะไม่คิดแบนเขาไปตลอดชีวิตแน่ๆ มันก็แค่ช่วงนี้เท่านั้น หากพ้นมันไปเมื่อไร จางเย่ก็คงจะสามารถหวนคืนสู่วงการได้เมื่อนั้น

เรซูเม่ที่หนึ่ง!

เรซูเม่ที่สาม!

เรซูเม่ที่ห้า!

จางเย่ส่งมันซ้ำอีกครั้ง มีสถานีโทรทัศน์เพียงไม่กี่สถานีเท่านั้นที่เปิดรับสมัครตำแหน่งพิธีกร ดังนั้นจางเย่จึงส่งเรซูเม่ของเขาเข้าไปอีก

อย่างไรก็ตาม การตอบรับจากคนเหล่านั้นทำให้จางเย่รู้สึกราวกับโดนน้ำเย็นราดเข้าที่ศีรษะ!

สถานีบางส่วนตอบกลับอย่างรวดเร็วดังเช่นสองวันก่อน และคำตอบก็คือไม่!

จางเย่รู้สึกปวดหัวและหมดเรี่ยวแรง พี่สาวแกเถอะ ฉันต้องรออีกนานแค่ไหนเนี่ย? ถ้าเรื่องนี้ยืดเยื้ออีกต่อไป พี่ชายคนนี้มีหวังได้ตกจากทำเนียบคนดังระดับอีแน่! 

ขณะที่กำลังครุ่นคิดอยู่นั้น สายที่สามของวันก็โทร.เข้ามา

จางเย่ตกใจ เพราะเป็นเบอร์ของโปรดิวเซอร์รายการชื่อดังที่เคยชวนเขาไปทำงานด้วยก่อนหน้านี้ อาจารย์หูเฟยที่เพิ่งย้ายมาทำงานสถานีโทรทัศน์นครหลวงนั่นเอง!

“สวัสดีครับอาจารย์หู” จางเย่ไม่แน่ใจว่าทำไมอีกฝ่ายถึงโทร.มา

น้ำเสียงของหูเฟยไม่ค่อยพอใจนัก “อาจารย์จาง ได้ยินมาว่าเธอกำลังส่งเรซูเม่ไปที่สถานีโทรทัศน์หลายแห่งในช่วงสองสามวันที่ผ่านมาใช่รึเปล่า? ที่สมัครเป็นพิธีกรของพวกเขาน่ะ?”

จางเย่กระแอม “ใช่แล้วครับ ผมลองเสี่ยงโชคดูน่ะ”

หูเฟยกล่าวต่อ “ไม่ใช่ว่าฉันชวนเธอมาทำงานด้วยกันแล้วเหรอ? แถมก่อนหน้านี้เธอก็ยังตอบตกลงด้วย แล้วทำไมถึงกลายเป็นส่งเรซูเม่ไปสมัครที่สถานีโทรทัศน์อื่นกันล่ะ?”

จางเย่มึนงง “เอ๋? อาจารย์หู ก็สถานีโทรทัศน์นครหลวงแบนผมไปแล้วไม่ใช่เหรอครับ? ผมท่องกลอนบทนั้นออกไปตอนงานรับรางวัล สถานีวิทยุนครหลวงและสถานีโทรทัศน์นครหลวงต่างก็เป็นเครือเดียวกันด้วย ดังนั้นผมรู้อยู่แก่ใจดีครับว่าควรจะทำอย่างไร ผมไม่มีหน้าไปรบกวนแล้วทำเรื่องให้มันยุ่งยากกับอาจารย์หูหรอก”

หูเฟยรู้สึกกระจ่างขึ้นมา “ที่เธอสมัครไปยังสถานีโทรทัศน์อื่น แล้วไม่ได้ส่งเรซูเม่มาทางสถานีโทรทัศน์นครหลวงเพราะสาเหตุนี้เองงั้นเหรอ? โธ่.. เธอนี่นะ เหอะๆ จะพูดยังไงดีล่ะ เอาเถอะ ยังไงนี่ก็เป็นความผิดของฉันด้วยส่วนหนึ่งที่ไม่ได้ติดต่อไปทันที ปล่อยให้เธอมัวแต่คิดไปนู่นนี่นั่น อาจารย์จางน้อย เธออาจจะไม่รู้จักฉันดีเท่าไรนัก แต่ฉันหูเฟยคนนี้ทำงานอยู่ในวงการทีวีมาหลายปีแล้ว ฉันไม่เคยกลับคำพูดเลยสักครั้ง ในเมื่อฉันสัญญาไว้แล้ว มันก็ต้องเป็นไปตามนั้น ฉันอาจไม่สามารถรับรองได้ว่าเธอจะได้งานแน่นอน แต่ฉันจะทำให้ดีที่สุดในส่วนของฉันเอง!”

จางเย่กล่าวอย่างไม่เชื่อหูของตน “อาจารย์หู นี่คุณกำลังบอกว่า...คุณยังต้องการผมอยู่เหรอ?”

“ฉันไม่สนหรอกนะว่าสถานีจะคิดยังไงกับเธอ แต่ฉันอยากได้เธอมาร่วมงานจริงๆ ความเป็นศิลปินและความสามารถด้านวรรณกรรมของเธอเป็นอะไรที่ฉันหลงไหลมาก ในบรรดาเด็กหนุ่มรุ่นของเธอ มีเธอเนี่ยแหละที่ไร้ที่ติที่สุดแล้ว อาจจะมีบางคนในรุ่นเธอหรืออายุอ่อนกว่าเธอที่โด่งดังมากกว่าและประสบความสำเร็จมากกว่าก็จริง แต่ฉันกล้าพูดได้เลยว่า ไม่มีใครสามารถต่อกรกับเธอในด้านงานเขียนได้อีกแล้ว! ถ้าไม่ให้ฉันเลือกเธอ จะให้เลือกใคร?” หูเฟยยืนยัน

จางเย่รู้สึกตื่นเต้นขึ้นมา “อาจารย์หู ถ้าอย่างนั้น...”

“มาสัมภาษณ์ที่สถานีโทรทัศน์นครหลวงตอนบ่ายนี้ ฉันจัดการตารางไว้ให้เธอแล้ว” หูเฟยลังเลชั่วขณะก่อนกล่าวต่อ “ฉันต้องบอกเธอก่อนอย่างหนึ่ง ฉันยอมรับในความสามารถของเธอ แต่การเลือกพิธีกรหรือว่าแขกรับเชิญต้องผ่านการอนุมัติจากเบื้องบน ความเห็นของฉันสามารถช่วยได้เพียงระดับหนึ่งเท่านั้น ถึงอย่างไรเรื่องที่เธอทำไว้ก็ไม่เล็กซะด้วย แถมกระแสยังไม่ซามาก เธอก็น่าจะรู้ดีเช่นกัน ดังนั้นฉันคงสัญญากับเธอไม่ได้ว่าการสัมภาษณ์ครั้งนี้เธอจะผ่านแน่นอน แล้วในการสัมภาษณ์ครั้งนี้ยังมีคนใหญ่คนโตจากข้างบนมาดูด้วย ยังไงก็แล้วแต่ ทำให้เต็มที่ล่ะ ฉันจะช่วยเธอเต็มที่เช่นกัน!”

“ขอบคุณครับอาจารย์หู!” จางเย่กล่าวอย่างตื้นตัน

“ยังไม่ต้องรีบของคุณฉันหรอก สถานการณ์ตอนนี้ยังไม่แน่นอนนัก เอาไว้ถ้าผ่านแล้วมาขอบคุณก็ยังไม่สายนะ และก็โอกาสที่เธอได้รับครั้งนี้ความจริงแล้วไม่ได้มาจากฉันหรอกนะ เธอทำมันได้ด้วยตนเองต่างหาก เธอมีทักษะในด้านการเขียนที่ลึกซึ้งจนครองใจฉันได้ ทั้งยังครองหัวใจของผู้อื่นอีกมากมาย นี่เป็นสิ่งที่เธอควรได้รับมัน!” ความจริงแล้วก่อนที่จางเย่จะชนะรางวัลไมโครโฟนเงินมา หูเฟยก็ต้องการตัวจางเย่มาร่วมงานด้วยอยู่แล้ว อย่างไรก็ตาม หลังจากกลอน ‘น้ำนิ่ง’ ของจางเย่ในที่ประกาศรางวัล หูเฟยได้แต่อึ้งและรู้สึกโมโห ทว่าสุดท้าย…เขากลับรู้สึกชื่นชมจางเย่ยิ่งขึ้นไปอีก กลอน ‘น้ำนิ่ง’ นั่นทำให้หูเฟยยอมรับจางเย่อย่างสมบูรณ์ หูเฟยรู้สึกว่าความสามารถแบบนี้แหละที่เขาต้องการมากที่สุด คนอื่นไม่สามารถมาแทนได้!

จากนั้นจึงวางสายลง

จางเย่สูดลมหายใจลึก ความรู้สึกของชายหนุ่มเปลี่ยนไป!

สถานีโทรทัศน์นครหลวงกำลังรอสัมภาษณ์เขา! เขามีโอกาสจะได้เข้าทำงานแล้ว!

ข่าวนี้ทำให้จางเย่รู้สึกดีใจมากที่สุดของวันอย่างไม่ต้องสงสัย มันดีเสียยิ่งกว่าการตีพิมพ์ของ ‘คนขุดสุสาน’ ซะอีก การตีพิมพ์หนังสือออกขายเป็นแค่เรื่องชั่วคราว กระแสความดังก็มาเพียงชั่วครู่ ทว่าหากต้องการโด่งดังจริงๆ และเพิ่มความนิยมในตัวเขาอย่างต่อเนื่อง การไปทำงานที่สถานีโทรทัศน์ถือเป็นเรื่องที่จำเป็นมากที่สุด!

แต่ทว่า การทำงานที่ต้องออกโทรทัศน์ยังมีข้อเสียที่ใหญ่มากอยู่ข้อหนึ่ง นั่นคือทั้งตัวคุณและครอบครัวจะเกิดอุปัทวเหตุได้ง่ายดายเหลือเกิน!

ดูพวกรายการเจ๋งๆ หรือทอล์คโชว์ดังๆ บนทีวีสิ บรรดาคนที่ขึ้นเวทีเป็นต้องเล่าว่าในครอบครัวมีกี่คนที่เสียชีวิต วันนี้ปู่คนนี้ตาย พรุ่งนี้พ่อคนนั้นจาก จากนั้นไม่นานก็ป้าคนโน้นเป็นมะเร็ง วันถัดมาขนาดหมาที่บ้านก็ยังป่วยเพราะต่อมลูกหมากอักเสบ! 

ยิ่งมายิ่งหนัก! 

ดังนั้น ในอีกมุมหนึ่งงานโทรทัศน์ถือได้ว่าอันตรายมากทีเดียว และถ้าตัวคุณหรือครอบครัวไม่ประสบเหตุเภทภัยใดๆ ก็คงต้องรู้สึกอับอายจนไม่กล้าออกทีวี!



-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./92.md)