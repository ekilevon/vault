##บทที่ 37 : รายการของฉันจะไม่หยุดออกอากาศ!
เช้าวันต่อมา

ข่าวเรื่องตัวกาลกิณีก็แพร่สะพัดไปทั่วแผนก

“นี่ รู้เรื่องจางเย่หรือเปล่า?”

“คนที่กลอนได้ลงหนังสือพิมพ์น่ะเหรอ? คนที่ด่าบนเน็ตใช่รึเปล่า?”

“เออ คนนั้นแหละ ทุกคนพูดกันว่าเขาแปลกๆ ล่ะ เหมือนว่ารู้จักพวกมนต์ดำด้วย!”

“ฮ่าๆ นี่มันยุคไหนกันแล้ว? ทำไมนายยังเชื่อว่าไสยศาสตร์มีอยู่จริงล่ะ? จะเป็นไปได้ไง? ต่อให้เรื่อง ‘คนขุดสุสาน’ ของเขาจะดีมากก็เถอะ แต่นั่นมันก็แค่เรื่องแต่งนะ”
“นายไม่รู้เรื่องที่แผนกวรรณกรรมเหรอ? คนที่มีเรื่องกับจางเย่น่ะเจอดีทุกคนเลย คนหนึ่งโดนน้ำร้อนลวก คนหนึ่งโดนไฟช็อต อีกคนก็โดนลูกบอลกระแทกใส่จากนอกหน้าต่าง แถมยังมีคนข้อเท้าพลิกเพราะส้นสูงหัก แล้วยังเคยมีเรื่องหลอดไฟระเบิดมาก่อนหน้านั้นด้วยนะ นายอธิบายได้ไหมล่ะ? ทำไมคนที่มีเรื่องกับเขาถึงอยู่ไม่เป็นสุขสักคน?”
“หา? มีเรื่องแบบนี้ด้วยเหรอ?”

“ฉันจะโกหกนายทำไมล่ะ? ทุกคนพูดกันให้แซ่ด เหล่าซุน ถ้าเจอจางเย่ล่ะก็ รีบหลีกให้ไกลเลยนะ หมอนี่โคตรประหลาด!”

พนักงานสองคนของช่องดนดรีซุบซิบกัน

ภาพเดียวกันนี้ปรากฏทั่วทั้งสถานีวิทยุ

วันนี้จางเย่มาทำงานสาย เมื่อมาถึงชั้นบนทุกคนต่างเริ่มทำงานกันแล้ว โถงทางเดินว่างโล่ง เมื่อจางเย่เดินมาถึงประตูของแผนกวรรณกรรมก็ได้ยินเสียงของจ้าวกั๋วโจวดังอยู่ด้านใน เขาผลักประตูเปิดออก “ขอโทษครับ วันนี้รถติด” แน่นอนว่านี่เป็นแค่ข้ออ้างของนายตัวแสบเพราะเขาขึ้นรถไฟใต้ดินมาทำงาน ความจริงแล้วเขานอนตื่นสายต่างหาก อีกอย่างก็เพราะรู้สึกไม่อยากมาทำงาน ท่าทีของผู้บริหารและเพื่อนร่วมงานทำให้เขาโกรธมาก ตั้งแต่ที่รายการเก่าถูกดึงไป ไฟในการทำงานก็พลอยมอดลงไปด้วย

ทันทีที่จางเย่ปรากฏตัว ทั้งออฟฟิศพลันเงียบกริบ!

ทุกสายตาจ้องมาที่เขา!

จางเย่รู้สึกขนลุกนิดหน่อยขณะที่กระแอมไอออกมาก่อนจะเดินไปนั่งที่ของตัวเอง ตอนนั้นเองที่เขาเพิ่งสังเกตเห็นชายหนุ่มคนหนึ่งยืนอยู่ข้างจ้าวกั๋วโจว คนผู้นี้น่าจะอายุประมาณต้นยี่สิบและหน้าตาดีมาก เป็นคนประเภทที่ว่าใครเห็นก็ต้องยอมรับว่าเข้าเกณฑ์ผู้ชายหล่อ เขาไว้ผมสั้น สูง 180 ซม. ตัวค่อนข้างผอม

จ้าวกั๋วโจวทำเป็นมองไม่เห็นจางเย่ขณะที่พูดต่อ “เรื่องที่ต้องประกาศก็พูดไปหมดแล้ว วันนี้ฉันจะแนะนำให้ทุกคนได้รู้จักกับพนักงานใหม่ เจี่ยเหยียน เขาเพิ่งจบการศึกษาในปีนี้ ความสามารถด้านการสื่อสารกระจายเสียงดีมาก ตั้งแต่วันนี้เป็นต้นไป ทุกคนถือว่าเป็นเพื่อนร่วมงาน เมื่อรายการ ‘จากวัยชราสู่วัยเยาว์’ ปิดตัวลงในสัปดาห์หน้า จะมีโปรแกรมใหม่ชื่อ 'วัยรุ่นพุ่งทะยาน' มาแทน รายการนี้ทางสถานีวางแผนไว้มานานและได้ลงทุนไปมาก เราจะให้เจี่ยเหยียนเป็นคนจัดรายการ ขอฝากให้อาจารย์ทุกคนช่วยดูแลด้วย เพื่อให้เสียวเจี่ยทำงานออกมาได้ดี”

ทุกคนปรบมือรับทันที

เจี่ยเหยียนถือโอกาสพูด “รุ่นพี่ครับ ต่อไป ผมหวังว่าทุกคนจะช่วยแก้ไขในสิ่งที่ผมยังบกพร่องนะครับ”

“ส่วนเรื่องที่นั่ง…” จ้าวกั๋วโจวกวาดตามองมาทางจางเย่ “จางน้อย ไปนั่งกับอาจารย์เฝิงเถอะ โต๊ะของอาจารย์ค่อนข้างใหญ่ไปหาเก้าอี้แถวนั้นเอา เสียวเจี่ย ต่อไปนี่จะเป็นโต๊ะทำงานของนาย ขยันทำงานล่ะอย่าให้พวกเราผิดหวัง”

เจี่ยเหยียนพูด “แน่นอนครับ ผู้อำนวยการจ้าว”

เพราะในออฟฟิศไม่มีโต๊ะว่าง ดังนั้นจางเย่เลยถูกไล่ที่

จางเย่อดแค่นหัวเราะในใจไม่ได้ ผิดคาดที่เขาไม่ได้พูดอะไรแม้แต่คำเดียว แค่ย้ายของออกแล้วลุกขึ้นยืน

ขณะที่ข้าวของของจางเย่เอียงล้มจนเกือบจะแตะถูกแขนของเถียนปินที่เฉียดเข้ามา เถียนปินก็ทำท่าประหนึ่งแมวถูกเหยียบหาง ขนลุกชันแล้วถอยหนีอย่างเร็วรี่ ถึงขนาดเก้าอี้ที่นั่งอยู่ครูดพื้นเป็นเสียงแหลมแสบแก้วหู

จางเย่ “......” แล้วเดินต่อ

ขณะที่เดินผ่านหลี่ซื่อที่มีผ้าปิดแผลแปะหราอยู่บนหน้าผาก หลี่ซื่อก็หลีกทางให้ทันที ราวกับว่ารัศมีหนึ่งเมตรรอบตัวจางเย่เป็นเขตอันตราย ดังนั้นทุกคนจึงต้องถอยห่างออกไปอย่างน้อย 2 เมตร

ตลอดทาง จางเย่รู้สึกว่ามันช่างมีชีวิตชีวาดีจริงๆ ทุกที่ที่ชายหนุ่มเดินผ่าน เพื่อนร่วมงานของเขาจะพากันหลบวูบ จนดูเหมือนกำลังหลบหลีกมหันตภัย!

บัดซบ!

พวกแกต้องเป็นกันถึงขนาดนี้เลยเหรอวะเนี่ย?

จางเย่กลับกลายเป็นคนที่อึ้งจนพูดไม่ออกมากที่สุด!

เช่นเดียวกับพนักงานใหม่ เจี่ยเหยียนก็พูดไม่ออกเช่นกัน เพราะเพิ่งเริ่มงานวันนี้เลยยังไม่รู้ว่าเกิดอะไรขึ้น แต่เมื่อเห็นท่าทีที่ทุกคนปฏิบัติต่อจางเย่ ก็ได้แต่สงสัยว่า “หมอนี่เป็นใครกัน? เคยเห็นคนสังคมไม่คบมาก็หลายคน แต่แม่*ก็ไม่เคยเห็นใครที่เป็นที่รังเกียจเท่านี้มาก่อน!? นี่นายจะดูไม่เป็นที่นิยมมากไปหน่อยรึเปล่าเนี่ย?”

การแนะนำตัวพนักงานใหม่ยังดำเนินต่อไป

จางเย่ไม่มีอารมณ์จะฟังเลยหันไปกระซิบกับอาจารย์เฝิง “ขอโทษครับอาจารย์เฝิง เราสองคนเลยต้องมาเบียดโต๊ะกันเอง ให้ตายสิ! หมอนั่นเป็นใคร? ทำไมดูหัวหน้าจะเอ็นดูเขามากทีเดียว?”

อาจารย์เฝิงกระซิบตอบ “ได้ยินมาว่าเป็นญาติกับท่านรองเจี่ย”

“สองคนนี่แซ่ ‘เจี่ย’ เหมือนกันด้วย? มิน่าล่ะ” จางเย่เข้าใจในที่สุด เขาโดนกดดันจนมุมขนาดนี้ก็เพราะรองผู้อำนวยการสถานีเจี่ย แน่นอนว่าต้องไม่มีความรู้สึกดีกับเจี่ยเหยียนอยู่แล้ว

หลังจบกระบวนการแนะนำตนเอง เจี่ยเหยียนก็กลายเป็นพนักงานของแผนกอย่างเป็นทางการ เขากระตือรือร้นที่จะผูกมิตรกับผู้ร่วมงานคนอื่นๆ พนักงานสาวน้อยสาวใหญ่หลายคนถึงกับรีบเข้ามาคุยด้วยอย่างร่าเริง เพื่อนร่วมงานชายก็พูดคุยด้วยเป็นอย่างดี ไม่ต้องถามเลย ทุกคนต่างรู้ว่าคนผู้นี้เป็นญาติกับรองผู้อำนวยการสถานีเจี่ย ดังนั้นต่อให้ไม่เป็นพวกด้วย ก็ไม่ใช่คนที่พวกเขาจะขัดแย้งด้วยได้ หากโดนเอาไปพูดไม่ดีต่อหน้าผู้บริหารก็เท่ากับมีปัญหาแล้ว

“เสียวเจี่ย ถ้าไม่เข้าใจตรงไหน ก็ถามได้เลยนะ”

“แน่นอนครับ อาจารย์อู่ ต้องขอโทษที่รบกวนนะครับ”

“ไม่ต้องมากพิธีหรอก นายเข้ามาทำงานที่นี่ก็ถือว่าเราเป็นครอบครัวเดียวกัน”

มีเพียงจางเย่และคนส่วนน้อยไม่กี่คนที่เพิกเฉย เอาแต่ทำงานของตัวเองไป

ตอนแรกเจี่ยเหยียนยังวางตัวปกติ จนเมื่อพูดคุยทักทายเพื่อนร่วมงานอย่างอ่อนน้อมเสร็จ เขาก็เริ่มกวาดตามองไปรอบตัวแล้วเข้ามาหาอาจารย์เฝิง “ขอโทษครับ คุณคืออาจารย์เฝิงใช่ไหม?”

อาจารย์เฝิงพยักหน้าแล้วจับมือทักทายตอบ “ฉันเองแหละ”

“สวัสดีครับ หัวหน้าได้จัดให้ผมรับช่วงต่อรายการของคุณ ดังนั้นผมคงต้องขอปรึกษาคุณถ้ามีเรื่องที่ไม่เข้าใจนะครับ” เจี่ยเหยียนกล่าวยิ้มๆ

อาจารย์เฝิงยิ้มจาง “แน่นอน ไม่มีปัญหา”

ทว่าโทนเสียงของเจี่ยเหยียนกลับเปลี่ยนไปในประโยคถัดมา “ผมคิดหัวข้อสำหรับรายการสองตอนแรกเสร็จแล้วครับ 'วัยรุ่นพุ่งทะยาน' มีเนื้อหาเกี่ยวกับกระแสของคนรุ่นใหม่และสังคม ดังนั้นผมเลยเกิดปัญหานิดหน่อย หัวข้อของผมมีเนื้อหาเกี่ยวกับเหตุการณ์จริง คุณคงรู้ว่าเรื่องที่เป็นกระแสมันค่อนข้างอยู่ในช่วงเวลาที่จำกัด หลังจากผ่านไปซักพักก็จะไม่เป็นที่สนใจแล้ว ดังนั้นจึงไม่สามารถทิ้งช่วงนานไว้ได้ ผมได้ยินจากสถานีว่าคุณกำลังจะเกษียณแล้ว ดังนั้นผมอยากขอความคิดเห็นเรื่องที่ผมอยากจะเริ่มรายการใหม่วันจันทร์หน้านี้เลย ถ้าต้องรอไปอีกสิบกว่าวัน หัวข้อที่ผมคิดเอาไว้อาจจะตกกระแสไปได้”

อาจารย์เฝิงที่ยังจับมืออยู่ถึงกับตัวแข็งค้าง “นายกำลังจะบอกให้ฉันยุบรายการ 'จากวัยชราสู่วัยเยาว์' เร็วขึ้นงั้นเหรอ?”

“นั่นเป็นความตั้งใจของผมครับ การยุบรายการเร็วขึ้นอีกสิบตอนคงไม่แตกต่างอะไร ผมคิดว่าเราควรจะก้าวไปข้างหน้า ผมยังหวังว่ารายการของผมในช่วงเวลาเดียวกัน จะมียอดผู้ฟังที่สูงขึ้นด้วย” เจี่ยเหยียนวางท่าสง่าผ่าเผยขณะพูด

อาจารย์เฝิงหน้าดำถมึงทึง “ไม่ได้เด็ดขาด!”

อาจารย์เฝิงเป็นพนักงานที่อาวุโสที่สุดในออฟฟิศ เป็นคนอัธยาศัยดีและเป็นที่รักใคร่เสมอมา ผู้ร่วมงานอาวุโสหลายคนที่สนิทกันกับอาจารย์เฝิงเลยทนฟังต่อไปไม่ได้

“เสียวเจี่ย นี่มันหมายความว่ายังไง?”

“เพิ่งมาถึง ก็จะอวดเก่งแล้วเหรอ?”

“เรื่องปิดรายการเป็นการตัดสินใจของผู้บริหาร นายคิดว่าจะเปลี่ยนได้ตามใจชอบหรือไง?”

เจี่ยเหยียนรีบตอบ “อาจารย์ทุกท่านเข้าใจผิดแล้ว ผมไม่ได้มีความคิดแบบนั้นเลย เพียงแค่อยากให้รายการของผมประสบความสำเร็จ ผมได้เสนอความคิดของผมต่อผู้บริหารแล้ว ผู้ใหญ่บอกให้ผมมาปรึกษากับอาจารย์เฝิง ผมจึงเข้ามาสอบถาม สองตอนแรกต้องเร่งออกอากาศจริงๆ!”

หวังเสียวเหม่ยขมวดคิ้วแล้วพูดกับเขาว่า “เร่งเหรอ? ถ้าอย่างนั้นทำไมนายไม่ปรับรายการตัวเองล่ะ ถ้ามันตกกระแสก็ปล่อยไปซะ คิดเรื่องใหม่ไม่ได้หรืออย่างไร? ทำไมถึงต้องมากระทบรายการของคนอื่น?”

มีคนออกหน้าช่วยเจี่ยเหยียนขึ้นมา

เถียนปินพูดขึ้นว่า “จบเร็วจบช้าก็เหมือนกัน”

อู่ต้าเทายังกล่าวต่อว่า “เสียวเจี่ยเป็นคนใหม่ เราควรจะให้โอกาสเขาสิ อนาคตอยู่ในมือคนรุ่นใหม่อย่างเขา นี่ไม่ใช่เรื่องใหญ่โตอะไรนี่นา จริงไหม?”

เสียงฝีเท้าดังแว่วมาจากด้านนอก

“มีเรื่องอะไร? ทำไมดูวุ่นวายขนาดนี้?” ทีมตรวจสอบของผู้บริหารได้มาถึง การตรวจสอบไม่มีตารางแน่นอน ขึ้นอยู่กับอารมณ์ของผู้บริหาร วันดีคืนดีก็แวะเวียนมาสักครั้ง

“ท่านรองเจี่ย”

“ท่านรองเจี่ย”

“หัวหน้าจาง”

ทุกคนยืนขึ้น

รองผู้อำนวยการสถานีเจี่ยถามเสียงกร้าวว่า “เกิดอะไรขึ้น?” 

เจี่ยเหยียนเห็นหน้าปู่แต่ก็ต้องแสร้งทำเป็นไม่รู้จัก แล้วเริ่มเล่าเหตุการณ์ให้ฟัง

รองผู้อำนวยการสถานีเจี่ยตอบรับ “อ้อ” เสียงยาวแล้วตัดสินให้ทันที “เรื่องวันปิดรายการเพิ่งมีการสรุปเบื้องต้น ยังสามารถเปลี่ยนแปลงได้ตลอดเวลา ถ้าหากรายการของคุณจำเป็นต้องเร่ง งั้นก็เลื่อนขึ้นมาอีกอาทิตย์หนึ่งแล้วกัน” จากนั้นก็หันไปหาอาจารย์เฝิง “อาจารย์เฝิง ขอให้คุณช่วยเปิดทางให้พนักงานใหม่ได้ไหม?”

อาจารย์เฝิงยังจะพูดอะไรได้อีกเล่า ชายแก่ได้แต่โกรธจนหน้าขาวซีด! เขาเพิ่งจะบอกกับจางเย่ไปว่าเขาดูแลรายการนี้เหมือนเป็นลูกของตัวเอง แต่เพราะเรตติ้งอยู่ในอันดับท้ายๆ มาตลอด จึงช่วยไม่ได้ที่จะถูกยุบรายการ ทว่าเพียงเพราะเด็กใหม่นี่เป็นญาติของผู้บริหารสถานี ผลตัดสินเลยกลับตาลปัตรแบบนี้งั้นเหรอ? ฉันยังไม่ได้เกษียณเต็มตัวนะ! นี่นายจะสั่งลาฉันตั้งแต่ตอนนี้เลยหรือไง!?

เรื่องนี้ถือว่ายุติ

แล้วทีมตรวจสอบก็เดินจากไป

เจี่ยเหยียนได้ผลลัพธ์ตามคำขอ “ขอโทษครับ อาจารย์เฝิง รายการของผมเร่งออกอากาศจริงๆ โปรดอย่าถือสา ส่วนเรื่องการรับช่วงต่อรายการ…”

จางเย่พูดแทรกขึ้นอย่างไม่สนมารยาทใดๆ เขาโมโหแทบบ้าขณะที่ดูเหตุการณ์อยู่ด้านข้าง พอได้พูดก็ตอกกลับอย่างแรง “รายการ 'จากวัยชราสู่วัยเยาว์' เป็นของฉันตั้งแต่วันนี้เป็นต้นไป เรื่องอะไรที่นายต้องการจะบอกให้มาพูดกับฉันนี่ แต่นายไม่ต้องพูดต่อ แล้วก็ไม่ต้องคิดเรื่องการรับช่วงต่อรายการอีกแล้ว ฉันขอบอกนายไว้ตรงนี้เลยว่ารายการ 'จากวัยชราสู่วัยเยาว์' จะไม่หยุดออกอากาศ จากวันนี้ไป ฉันจะฉุดเรตติ้งรายการขึ้นมาเอง สำหรับนาย ไปรับหมายเลขแล้วเข้าแถวต่อคิวเหมือนคนอื่นๆ ซะ นี่ยังไม่ถึงคิวของนาย! ต่อไปข้างหน้า ก็ยังไม่ถึงคิวนายอยู่ดี! ไม่จำเป็นต้องร้อนรนจนอยู่ไม่สุขหรอก!”

อะไรนะ?

รายการ 'จากวัยชราสู่วัยเยาว์' จะไม่หยุดออกอากาศงั้นเหรอ?

เถียนปินเกือบจะหัวเราะออกมาดังๆ หลังจากได้ยิน นี่นายคิดว่าจะเปลี่ยนการตัดสินใจของผู้บริหารได้เหรอ?

เจี่ยเหยียนฟังแล้วยิ่งรู้สึกว่าไร้สาระ “ฉันได้ยินมาว่านายเป็นผู้จัดคนเก่าของรายการ 'เรื่องสยองขวัญยามค่ำคืน' ชื่อว่าจางเย่ใช่ไหม? ฉันไม่เข้าใจว่านายกำลังพูดเรื่องบ้าอะไรอยู่!”

เขาไม่เข้าใจ คนอื่นๆ ก็ไม่เข้าใจเช่นกัน!

จะไม่โอนรายการให้? ไม่หยุดออกอากาศ? นี่นายฝันกลางวันอยู่หรือเปล่า?

นี่เป็นเรื่องที่ได้ตัดสินแน่นอนไปแล้ว! นายจะพลิกสถานการณ์ได้ยังไง? นี่คิดว่านายสามารถจะฉุดเรตติ้งรายการ 'จากวัยชราสู่วัยเยาว์' ขึ้นจากอันดับบ๊วยไปเป็นที่หนึ่งงั้นเหรอ? นี่มันวันพุธแล้ว! อีกแค่ 5 วันเท่านั้นก็จะถึงวันอาทิตย์! พูดจาคุยโวขนาดนี้! ช่างปากกล้าไม่กลัวตายเสียจริง!

-*-*-*-*-*-*-*-*-*-*-*-*-*-


[Go To Next Chapter]( ./39.md)