##บทที่ 23 : เริ่มมีชื่อเสียงขึ้นมาเล็กน้อย!
วันต่อมาระหว่างการไปทำงาน ขณะที่เดินผ่านร้านขายหนังสือพิมพ์ที่สถานีรถไฟใต้ดินฝั่งตะวันตก จางเย่ถาม “หนังสือพิมพ์ปักกิ่งไทมส์มารึยัง? ราคาเท่าไร?”

“หนึ่งหยวน” เจ้าของร้านตอบราวกับเป็นหุ่นยนต์ 

จางเย่ยื่นเงินส่งไปให้ “ขอหนึ่งฉบับ”

เจ้าของร้านรับเงินและส่งหนังสือพิมพ์ให้กับจางเย่ “รับไปสิ”

จางเย่รู้สึกตัวเองถังแตกอย่างรุนแรงหลังจากเสียเงินหนึ่งหยวนนั่นไป แต่มันเป็นเรื่องที่หลีกเลี่ยงไม่ได้ เงินที่ควรใช้ก็ต้องใช้มัน เขาพลิกหน้ากระดาษไปทีละหน้าๆ เมื่อชายหนุ่มมาถึงสถานีรถไฟใต้ดินและแหวกกลุ่มฝูงชนมหาศาลจนสามารถไปต่อคิวได้ มีอะไรบางอย่างแวบเข้าตาของเขา เมื่อจางเย่เปิดหนังสือพิมพ์ไปที่หน้ากลาง ก็เห็นชื่อของเขาเด่นหราพร้อมกับพาดหัวข่าว — ‘ช่วยชีวิตในสองกลอน’!

เมื่อคืนนี้ที่สถานีวิทยุนครหลวงในรายการ ‘พูดคุยรอบโลก’ ได้มีการออกอากาศสดตอบคำถาม ‘ปัญหาหัวใจ’ นักศึกษาสาวผู้หนึ่งพยายามจะฆ่าตัวตายระหว่างการออกอากาศ หลังจากที่แฟนของเธอตั้งใจไปเรียนต่อที่นิวยอร์ก ดีเจเจ้าของรายการหวังเสียวเหม่ยพยายามเกลี้ยกล่อมเธอแต่ก็ไร้ผล สุดท้ายกลับเป็นดีเจแขกรับเชิญเจ้าของรายการ ‘เรื่องสยองขวัญยามค่ำคืน’ อาจารย์จางเย่ได้ใช้กลอนที่เขาแต่งขึ้นมาเองสองบทช่วยชีวิตเด็กสาวไว้!

คืนที่มืดมิดทำให้ดวงตาของฉันมืดมัว แต่ฉันก็ใช้มันมองหาแสงสว่าง — ชั่วอายุคน

ระยะทางที่ไกลที่สุดในโลก ไม่ใช่ระยะทางระหว่างซีกโลกหนึ่งและด้านตรงข้าม แต่คือการที่เธอไม่รู้ว่าฉันรักเธอ ในขณะที่ฉันอยู่ตรงหน้าเธอ…ระยะทางที่ไกลที่สุดในโลก คือความรักระหว่างนกกับปลา ผู้หนึ่งบินอยู่บนท้องฟ้า อีกหนึ่งทำได้เพียงมองขึ้นไปจากท้องทะเล — ‘ระยะทางที่ไกลที่สุดในโลก’ หรือเรียกอีกชื่อว่า ‘นกบนฟ้ากับปลาในน้ำ’

กลอนทั้งสองบทถูกตีพิมพ์ตามที่จางเย่พูดโดยไม่มีการปรับแต่ง

จากที่แหล่งข่าวบอกมา ทั้งสองกลอนนี้ถูกแต่งขึ้นสดๆ โดยอาจารย์จางเย่ นักข่าวของเราที่ได้โทรศัพท์สัมภาษณ์อาจารย์จางเมื่อคืนบอกว่า แม้จะเป็นแค่การคุยผ่านโทรศัพท์ แต่เขากลับรู้สึกประทับใจอย่างมากในความสามารถด้านการประพันธ์ของอาจารย์จางเย่

หา?

ประทับใจอย่างมากในความสามารถด้านการประพันธ์ของฉัน?

จางเย่รู้สึกเขินเล็กน้อย ตอนแรกที่คุยกันเป็นจางเย่ซะอีกที่เรียกเขาว่าเป็นคนขายไส้กรอก ความสามารถในการประพันธ์ตูดสิ!

ข่าวยังกล่าวต่อไปว่า: ในตอนเที่ยงคืนทีมฝ่ายตรวจสอบของเราได้รีบเข้ามาทำข่าวเรื่องนี้ หลังจากที่ได้เห็นผลงานทั้งสองแล้ว พวกเขาถึงกับซาบซึ้งใจจนรีบทำการเขียนอธิบายและวิจารณ์กลอนทั้งสองบทในทันที แต่เมื่อส่งให้หัวหน้าฝ่ายบรรณาธิการตรวจสอบก่อนตีพิมพ์กลับถูกสั่งให้หยุดการตีพิมพ์ทั้งหมด เมื่อหัวหน้ากองบรรณาธิการอ่านกลอนทั้งสองจบ เขากล่าวว่า “ลบคำอธิบายแล้วก็คำวิจารณ์ออกให้หมด อย่าได้ใช้การเขียนรูปแบบเก่าในการนำเสนอข่าวนี้ กลอน ‘นกบนฟ้ากับปลาในน้ำ’ เป็นกลอนสมัยใหม่ที่สามารถจับใจผู้คนได้ทันทีเพียงแค่อ่านมัน และ ‘ชั่วอายุคน’ เป็นอะไรที่ไม่สามารถอธิบายออกมาด้วยคำพูดได้ มันเป็นบทประพันธ์ที่ยิ่งใหญ่ ไม่ว่านักเขียนกลอนบทนี้จะเป็นมือใหม่หรือไม่ก็ตาม คำเดียวที่สามารถอธิบายกลอนนี้ได้ดีที่สุดคือคำว่า ‘ประเสริฐ’ บางทีอาจด้วยชื่อเสียงของคนแต่งที่ยังไม่ดัง รวมไปถึงสังคมยุคปัจจุบันทำให้กลอนนี้จะยังไม่แพร่หลายไปในโลกช่วงนี้ แต่ฉันเชื่อว่าเมื่อเวลาผ่านไป สองปี สามปี สิบปี หรือแม้แต่อีกศตวรรษ คนรุ่นใหม่จะสามารถจำชื่อของจางเย่และงานของเขา ‘ชั่วอายุคน’ ได้อย่างแน่นอน จากรุ่นของเราไปยังรุ่นลูกสืบต่อยันรุ่นหลานไม่มีสิ้นสุด”

เมื่อเห็นคำวิจารณ์ในเชิงบวกเช่นนี้ หัวใจของจางเย่ถึงกับพองโต

...

ที่ช่องวรรณกรรม

“อรุณสวัสดิ์” จางเย่กล่าวขณะเดินเข้าไปในสำนักงาน

ผู้ช่วยสาวเสี่ยวฟางเป็นคนแรกที่กล่าวทักทายเขา เธอยิ้มจนเห็นฟันเขี้ยวโผล่ออกมา “อาจารย์จาง มาได้เวลาพอดีเลย นี่เราเพิ่งจะคุยกันเรื่องข่าวในหนังสือพิมพ์ปักกิ่งไทมส์ อาจารย์เห็นมันรึยัง?”

จางเย่ยิ้มตอบ “อื้ม เห็นแล้วครับ”

เสี่ยวฟางหัวเราะ “มีแต่คนพูดถึงมันเต็มไปหมด อาจารย์เป็นคนแรกของช่องวรรณกรรมที่ได้มีชื่อลงปักกิ่งไทมส์ในรอบหลายปีเลยนะ” หญิงสาวดีใจกับจางเย่ “หนังสือพิมพ์ปักกิ่งไทมส์ถึงจะอยู่แต่ในเมืองหลวง แต่ว่าจำนวนคนอ่านก็ยังมีเป็นหลักแสนเชียว ไม่มีใครได้โอกาสขนาดอาจารย์แล้วนะเนี่ย!”

อาจารย์เฝิง ดีเจวัยชราของรายการ ‘จากวัยชราสู่วัยเยาว์’ กล่าวชื่นชมชายหนุ่มต่อ “อาจารย์จางน้อย ฉันเพิ่งฟังรายการย้อนหลังเมื่อคืนนี้เอง ฉันเปิดฟังกลอนทั้งสองซ้ำแล้วซ้ำอีก ไฮ้ คลื่นลูกใหม่ไล่หลังคลื่นลูกเก่าจริงๆ นี่ฉันเองก็ใกล้จะเกษียณแล้ว ต่อไปสถานีนี้คงอยู่ในมือคนหนุ่มมากความสามารถอย่างเธอล่ะ”

จางเย่รีบพูด “ไม่ขนาดนั้นหรอกครับอาจารย์เฝิง ความสามารถด้านการประพันธ์ของผมยังห่างไกลจากคำว่าประสบความสำเร็จนัก ผมมาที่นี่เพื่อเรียนรู้สิ่งใหม่ๆ วันก่อนเป็นยังไงวันนี้ก็ยังเป็นเช่นเดิม หวังว่าจะได้รับคำสอนสั่งจากอาจารย์เฝิงนะครับ”

เถียนปินและหลี่ซื่อมาถึงที่ทำงานแล้ว

จางเย่สังเกตเห็นความโกรธเกรี้ยวในแววตาของเถียนปินได้ เขาทั้งอิจฉาและเพิกเฉยใส่จางเย่ก่อนที่จะเดินไปนั่งโต๊ะของตน หลังจากจางเย่แย่งตำแหน่งดีเจหลักของรายการ ‘เรื่องสยองขวัญยามค่ำคืน’ ไปจากเขา เถียนปินตอนนี้จึงเป็นแค่ดีเจตัวสำรองเท่านั้น เขาไม่ได้มีงานอะไรให้ทำอีกเลย ทำได้เพียงแค่รอเสริมเวลาที่คนขาดเท่านั้น แน่นอนว่าไม่แปลกที่เถียนปินจะโกรธเพราะเขาไม่ได้จัดรายการมาหลายวันแล้ว

อย่างไรก็ตาม ท่าทีของหลี่ซื่อกลับแตกต่างไปอย่างสิ้นเชิง เขาดูเหมือนไม่อยากจะพูดอะไร แต่กลับหยุดตัวกะทันหัน ก่อนจะกล่าวว่า “...อาจารย์จาง อรุณสวัสดิ์”

จางเย่หันไปมองเขา “อืม อรุณสวัสดิ์”

หลี่ซื่อพยักหน้าแล้วกลับไปยังที่นั่งของตน ดูเหมือนว่าเขาจะยอมจำนนต่อสถานการณ์เรียบร้อย

เห็นเช่นนั้นสีหน้าของเถียนปินถึงกับแย่กว่าเดิม ความนิยมในตัวของเขาค่อนข้างธรรมดาต่อเพื่อนร่วมงานหลายๆ คน ก่อนหน้านี้เขาชอบพูดนินทาลับหลังผู้อื่น ทำให้ไม่แปลกเลยที่ผู้คนจะพากันทำตัวเมินเฉยต่อเขาในวันนี้

ต่อมาดาวเด่นแห่งช่องวรรณกรรมหวังเสียวเหม่ยก็มาถึง เธอไม่ได้มองไปทางจางเย่ หญิงสาวกล่าวทักทายเพื่อนร่วมงานคนอื่นๆ ที่สนิทกันก่อนจะหันมาคุยกับจางเย่อย่างไม่คาดฝัน “อาจารย์จาง มีจดหมายส่งมาที่รายการฉันจ่าหน้าถึงคุณด้วยนะ เอาไว้ฉันจะให้ผู้ช่วยส่งไปให้ก็แล้วกัน” ถึงแม้ว่าเธอจะทำตัวเย็นชาไม่แตกต่างจากเดิมเท่าไร แต่ใครๆ ก็ได้ยินสิ่งที่หวังเสียวเหม่ยเรียกจางเย่ว่า ‘อาจารย์จาง’ นั่นแปลว่าหญิงสาวได้ยอมรับในตัวของชายหนุ่มแล้ว

ยี่สิบนาทีต่อมา จางเย่ได้จดหมายจากผู้ฟังรายการ ‘พูดคุยรอบโลก’ ในยุคที่อินเตอร์เน็ตแพร่หลายเช่นนี้ โลกนี้ก็ไม่ต่างกับโลกของจางเย่เลย เหลือเพียงไม่กี่คนเท่านั้นที่ยังเขียนจดหมายอยู่ แต่จางเย่ก็ไม่เคยรู้สึกว่ามันด้อยค่า ข้อความที่ถูกเขียนผ่านกระดาษออกมาทำให้เขารู้สึกว่ามันมีความจริงใจอัดแน่นอยู่เต็มไปหมด

“สวัสดีอาจารย์จางเย่ ฉันฟังรายการเมื่อวานด้วยนะ ฉันก็เป็นพ่อคนเหมือนกันดังนั้นจึงไม่จำเป็นต้องพูดอะไรมาก แค่อยากจะขอบคุณอาจารย์แทนพ่อแม่ของเด็กคนนั้นจริงๆ”

จดหมายทั้งหมด 37 ฉบับ ทุกฉบับมีแต่ความคิดเห็นในแง่บวกทั้งนั้น

จากนั้นจางเย่จึงได้เข้าไปเช็คดูในอีเมลของรายการ ‘เรื่องสยองขวัญยามค่ำคืน’ เขาอ่านจดหมายทุกฉบับที่ถูกส่งมาจากผู้ฟัง จากนั้นไล่อ่านข้อความที่ถูกทิ้งไว้บนหน้าเว็บของสถานีต่อ ทันใดนั้นเขาเห็นลิงก์บางอย่างจึงได้กดเข้าไปดูและพบว่ามันเป็นกลอน ‘ระยะทางที่ไกลที่สุดในโลก’ ของเขานั่นเอง มันถูกโพสต์เป็นกระทู้และมีผู้คนเข้าไปพูดคุยกันมากมาย!

มีคนดูกว่า 750,000 ครั้ง!

มีข้อความตอบกลับมากกว่า 3,000 ข้อความด้วย!

“กลอนนี่มันจะน่าซาบซึ้งใจเกินไปแล้ว!”

“ทำไมมีคนคลิกเข้ามาดูมากมายขนาดนี้ล่ะ? มันเพิ่งจะเป็นกระแสได้ไม่นานเองนะ!”

“บนเน็ตก็ฮิตด้วยงั้นเหรอ? ฉันเห็นมันจากหนังสือพิมพ์ปักกิ่งไทมส์เมื่อเช้านี้เอง มันน่าประทับใจจริงๆ แต่ฉันชอบ ‘ชั่วอายุคน’ มากกว่านะ”

“ฉันเป็นผู้ดูแลบอร์ดวรรณกรรมในเว็บไซต์แห่งหนึ่งและยังรักในงานประพันธ์มากด้วย ฉันชอบแต่งกลอนสมัยใหม่อยู่เสมอ ฉันเคยคิดว่าฉันได้เขียนกลอนที่ยอดเยี่ยมออกมามากมายทิ้งไว้ในเว็บของฉันแล้วนะ แต่ทันทีที่ฉันเห็นบทประพันธ์ของอาจารย์จางเย่ทั้งสองบทแล้ว ฉันถึงรู้ว่ากบในกะลามันเป็นอย่างไร สิ่งที่ฉันเขียนมันไม่ใช่ แต่สิ่งนี้แหละคือของจริงอย่างแน่นอน!”

มีคำชื่นชมมากมายและแน่นอนย่อมคำวิจารณ์ในแง่มุมอื่น

“นี่มันกลอนบ้าอะไรวะ งั้นๆ แหละ”

“ใช่แล้ว มันดูกะพร่องกะแพร่งบอกไม่ถูก ระยะทางที่ไกลที่สุดนั่น ระยะทางที่ไกลที่สุดนี่ มั่วไปหมดเลย!”

มันเป็นเรื่องจริงที่ปฏิเสธไม่ได้ว่าต่อให้เราจะทำสิ่งที่ดีหรือยอดเยี่ยมแค่ไหน มันไม่สามารถทำให้ทุกคนพอใจได้ จางเย่รู้เรื่องนี้ดี ชายหนุ่มจึงได้ล็อกอินเข้าไป เขาสวมรอยเป็นแฟนเกรียนคนหนึ่งเพื่อเตรียมตอบโต้คำก่นด่า เขาไม่ได้มีพลังอำนาจอะไร มีแต่ความตั้งใจดีที่ต้องการรักษาความสงบเรียบร้อยเท่านั้น เมื่อเห็นคำสบถต่อว่า เขาก็เพียงแค่ยิ้มและสวมวิญญาณนักเขียนกวีผู้ยิ่งใหญ่ก่อนลงมือ

จางเย่เขียนไปว่า “...***ปอดยายแกเถอะ! แค่งั้นๆ เหรอ? ถามจริงแกรู้จักคำว่างานเขียนงานประพันธ์รึเปล่า? ห๊า? บังอาจมาว่างานขั้นเทพแบบนี้ว่าด้อยค่างั้นเหรอ!? พวกแกมันไอ้ลูกกะ**! ไอ้พวก***เหม็นเอ้ย!” 

คนเหล่านั้นรีบโต้ตอบทันที “หือ แล้วอยู่ๆ แกมาด่าทำไมกัน?”

นักท่องเน็ตอีกคนเข้ามาช่วย “#3256พูดถูกแล้ว พวกแกมันไม่เข้าใจศิลปะ!”

อีกคนตามมาทันที “ไม่อยากจะเชื่อว่าผลงานขั้นคลาสสิกขนาดนี้จะมีคำวิพากษ์วิจารณ์อยู่อีก ฉันไม่เข้าใจเซนส์ศิลปะของพวกนี้เลย!”

“ใช่แล้ว กลอนพวกนี้ถึงขั้นช่วยชีวิตคนเลยนะ งั้นๆ เหรอ? ไหนลองแต่งกลอนที่เอาไว้ช่วยชีวิตคนให้ฉันดูสักกลอนทีสิ!”

ภายใต้การนำของจางเย่ เหล่าผู้ที่เขียนความเห็นในแง่ลบได้แตกกลุ่มหนีไปอย่างรวดเร็ว เมื่อเห็นกลุ่มคนที่รวมตัวกันได้ตามแผนแล้ว จางเย่ค่อยล็อกเอ้าท์ออกมาราวกับไม่ใส่ใจ เขาไม่ได้รู้สึกเศร้าหมองแต่อย่างใดที่โดนวิจารณ์ นี่เป็นหนึ่งในทัศนคติที่นักเขียนควรจะมี!

อย่างที่พ่อเอ็งได้กล่าวเอาไว้ จงลงมือในเวลาที่เหมาะสมมาถึง!


[Go To Next Chapter]( ./25.md)