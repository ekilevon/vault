##บทที่ 17 : วิ่งสิจางเย่ วิ่ง!
จางเย่ไม่สามารถนั่งอยู่เฉยๆ ได้อีกต่อไป การหายตัวของเขามันเป็นแค่ภาพลวงตา แต่ร่างกายจริงๆ ยังไม่ได้หายไปจากอ่างอาบน้ำ เพราะฉะนั้นคุณน้าเจ้าของห้องจึงยังสามารถจับต้องเขาได้อยู่ ถ้าเกิดเขาถูกจับได้ละก็ ไม่ใช่ชายหนุ่มต้องรองรับอารมณ์โกรธเกรี้ยวของเหราอ้ายหมิ่นเท่านั้น แต่ความลับของจางเย่จะถูกเปิดเผยไปด้วย แหวนของเกมเป็นสิ่งที่ไม่ควรจะถูกค้นพบ ไม่ว่าจะจากใครก็ตาม!

ในเสี้ยววินาทีนั้นเอง!

ในเสี้ยววินาทีนั้นเองอีกครั้งหนึ่ง!

ในสถานการณ์ที่อันตรายแบบนี้ เขา…เขาไม่ได้ทำอะไรเลย!

นั่นก็เพราะว่า เหราอ้ายหมิ่นไม่ได้ยื่นมือลงมาลึกเกินไปนัก เธอแตะวัดดูอุณหภูมิของน้ำเพียงแค่ผิวของมันเท่านั้น

“ยังอุ่นดีอยู่” เหราอ้ายหมิ่นพูดกับตนเอง หญิงสาวเอี้ยวตัวไปดึงที่ระบายน้ำของอ่างอาบน้ำออก จากนั้นจึงเปิดน้ำร้อนเพิ่มเข้าไปอีก

เหลือเวลาอีกสี่นาทีครึ่งเท่านั้นสำหรับการล่องหน!

จางเย่รู้สึกดีใจที่เขาไม่ได้สระผมเมื่อกี้ รวมไปถึงยังไม่ได้ถูสบู่อาบน้ำด้วยเช่นกัน มิฉะนั้นฟองจากสบู่คงเปิดเผยตัวเขาไปแล้ว แผนตอนนี้มีอยู่แค่อย่างเดียว — หนี!

เหราอ้ายหมิ่นที่ไม่อาจอดทนรอกับความเย้ายวนใจของน้ำร้อนตรงหน้า หญิงสาวก้าวขาเรียวสวยเข้ามายังอ่างอาบน้ำตรงที่ๆ จางเย่อยู่! ตอนนั้นเองที่จางเย่ไม่สามารถอยู่เฉยได้อีกต่อไป เมื่อเห็นทิศทางที่คุณน้าเจ้าของห้องกำลังมา ชายหนุ่มอาศัยจังหวะที่น้ำกระเซ็นเคลื่อนตัวหลบ เขายกตัวยืนขึ้นพร้อมหลบขาขาวนวลของเหราอ้ายหมิ่นในทันที! ขณะเดียวกันขาอีกข้างของเหราอ้ายหมิ่นก็เข้ามาในอ่างน้ำเรียบร้อยแล้ว! 

“หืม?” น้ำที่กระเพื่อมจากการยืนขึ้นของจางเย่ทำให้เหราอ้ายหมิ่นรู้สึกถึงบางอย่างที่ผิดปกติ

20 เซ็นติเมตรเท่านั้น!

ทั้งสองห่างกันด้วยระยะอันน้อยนิด!

จางเย่กลั้นหายใจไม่กล้าส่งเสียง ไม่กล้าแม้กระทั่งจะกะพริบตาด้วย!

หลังจากมองสำรวจไปรอบๆ แล้ว เหราอ้ายหมิ่นก็เลิกสงสัย เธอหย่อนตัวลงในอ่างอาบน้ำก่อนจะถอนหายใจออกมาอย่างผ่อนคลาย

เหลืออีกแค่สามนาทีก่อนฤทธิ์ยาจะหมดไป!

สะโพกของเหราอ้ายหมิ่นเกือบแตะโดนขาของชายหนุ่มที่อยู่ในอ่างอาบน้ำ!

จางเย่รู้ตัวดีว่าเขาไม่สามารถรอคอยได้อีกต่อไปแล้ว เมื่อเห็นคุณน้าเจ้าของห้องเอื้อมมือไปหยิบครีมอาบน้ำจากชั้นวาง ชายหนุ่มใช้จังหวะนี้ก้าวขาออกมาจากอ่างน้ำ ถึงแม้ว่าเขาจะค่อยๆ ทำอย่างช้าๆ แล้วก็ตาม แต่เสียงของน้ำที่กระเซ็นก็ยังผิดปกติอยู่ดี เหราอ้ายหมิ่นที่กำลังจะชะโลมครีมอาบน้ำบนตัวขมวดคิ้วและมองสอดส่องอีกครั้ง ประสาทสัมผัสของเธอเฉียบคมมาก

หญิงสาวพบแต่ความเงียบ!

เหลือแค่สองนาที! 1:59 แล้ว!

ในจังหวะที่ไม่สามารถขยับตัวได้ จางเย่อดใจไม่ไหวหันไปมองเรือนร่างของคุณน้าเจ้าของห้อง เขารู้สึกลำคอแห้งผากแต่ก็ไม่กล้ากลืนน้ำลาย ช่างเป็นความรู้สึกรื่นรมย์อันไม่สะดวกสบายยิ่งนัก!

เพรียวบาง!

สมส่วน!

นี่เป็นสิ่งที่จางเย่ประเมินคุณน้าเจ้าของห้องในใจ! 

สวยสุดยอด! หุ่นดีโคตร!

เมื่อมองดูเธอ เขาอดไม่ได้ที่จะหันมามองดูตัวเอง

เฮ้อ บางครั้งสวรรค์ก็ไม่ยุติธรรม บางสิ่งบางอย่างต่อให้เขาทำงานหนักมากแค่ไหน เขาก็ไม่สามารถได้มันมา ถ้าเขามีรูปร่างและหน้าตาที่สุดยอดแบบเหราอ้ายหมิ่น อยากจะเป็นคนดัง? อยากก้าวหน้าในอาชีพการงาน? อย่างน้อยก็ย่นเวลาที่เขาต้องทำงานหนักได้เป็นสิบปีเลยเชียว!

มันคงจะดีถ้าโลกนี้ไม่ได้ตัดสินคนที่รูปร่างหน้าตา นี่เป็นสิ่งที่จางเย่ได้แต่ค่อนขอดอยู่ในใจ ดูอย่างรายการจากโลกเขาสิ รายการพวก ‘เดอะวอยส์ไชน่า’ แล้วก็ ‘ซุปเปอร์บอย’ น่ะเน่าขนาดไหน!

มันน่าจะมีรายการประกวดแบบ ‘ประกวดขนหน้าแข้งแห่งประเทศจีน’ ด้วยรึเปล่า?

ไม่ก็ ‘สุดยอดหน้าแข้งงามปี 2014’ อะไรทำนองนี้?

ถ้ามันมีอะไรแบบนั้น จางเย่คงสามารถใช้ขนหน้าแข้งของเขาทำให้ตัวเองมีชื่อเสียงได้ และชายหนุ่มก็คงไม่ต้องมาเริ่มต้นไกลขนาดนี้ เขาคงไม่ต้องทนกับเสียงวิพากษ์วิจารณ์กว่าจะมาเป็นดีเจได้อย่างยากลำบากหรอก

ช่างมันสิ มันใช่เวลามามัวคิดอะไรแบบนี้ที่ไหนกันเล่า!

จางเย่เดินออกข้างๆ แล้วค่อยๆ เลาะไปตามผ้าม่าน หลังจากใช้เวลากว่าสามสิบวินาที เขาจึงสามารถไปถึงจุดที่ผ้าม่านถูกเปิดออกมากที่สุดได้ แต่มันยังเป็นตำแหน่งในมุมสายตาของเหราอ้ายหมิ่นเช่นกัน

เหลืออีกแค่ 20 วินาทีเท่านั้นก่อนจะหมดเวลา!

จางเย่ไม่มีเวลาอ้อยอิ่งนานนัก เขาหยิบเสื้อผ้าของเขาจากตะกร้าข้างเครื่องซักผ้าอย่างแผ่วเบา สูดหายใจเข้าปอดอย่างเงียบเชียบ โชคดีที่คุณน้าเจ้าของห้องโยนเสื้อผ้าของเธอเข้าไปในเครื่องซักผ้าโดยตรงไม่ได้โยนใส่ตะกร้า ไม่อย่างนั้นเธอคงสังเกตเห็นเสื้อผ้าจางเย่เสียก่อนแล้ว

ชายหนุ่มก้าวออกจากห้องน้ำ อย่างไรก็ตามเขาไม่มีทางกลบเสียงเปิดประตูไปได้ จางเย่เอามือจับลูกบิดประตูแล้วค่อยๆ เปิดมันออกอย่างระมัดระวัง!

แอ๊ด!

เสียงประตูถูกเปิด!

ก่อนที่เขาจะทันพุ่งตัวออกไป เสียงของคุณน้าเจ้าของห้องเต็มไปด้วยจิตสังหารก็ดังขึ้นมา “...ใครน่ะ?”

ผ้าม่านที่กั้นไว้บางก็จริงแต่ยังไม่สามารถมองเห็นออกไปได้อย่างชัดเจน จางเย่รู้ดี ชายหนุ่มจึงไม่ได้รีรอและรีบแทรกตัวออกไปจากห้องน้ำ จากนั้นเขาแกล้งทำเป็นเปิดประตูจากด้านนอกแล้วพูดว่า “อ้าว คุณน้าเจ้าของห้องกลับมาแล้วเหรอ? นี่ผมเอง”

เสียงเหราอ้ายหมิ่นดังมาจากด้านใน “นายเองเหรอ เดี๋ยวนะ ทำไมนายยังอยู่ในบ้านฉันได้ล่ะ? ฉันไม่เห็นนายตอนที่เพิ่งเข้ามาเมื่อกี้เลย?”

จางเย่รีบตอบ “พอดีผมอยู่ด้านนอกกำลังเช็ดหน้าต่างอยู่น่ะ”

“งั้นเหรอ? นายขยันดีนี่ เอาล่ะ เหล่าเหนียงกำลังอาบน้ำอยู่ ในเมื่อนายทำงานดี ตอนเย็นก็มากินข้าวแล้วกัน!” เหราอ้ายหมิ่นบอกออกมา

จางเย่กล่าว “ครับ ถ้าอย่างนั้นผมกลับก่อนนะ”

เหราอ้ายหมิ่นตอบรับ “อืม ไปได้แล้ว”

จางเย่ถอนหายใจโล่งอกเฮือกใหญ่ ฤทธิ์ของน้ำยาล่องหนหมดพอดีทำให้ร่างกายของเขาค่อยๆ ปรากฏขึ้นมา ชายหนุ่มสวมใส่เสื้อผ้าก่อนเช็ดคราบน้ำที่เปียกชื้นเพื่อทำลายหลักฐาน…หลังจากทำความสะอาดเสร็จแล้วจึงออกจากบ้านของเหราอ้ายหมิ่น

ให้ตายสิ วันนี้เขาเกือบหัวใจวายไปแล้ว!

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./19.md)