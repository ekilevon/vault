##บทที่ 21 คนที่รักษาเด็กอารมณ์ศิลป์ได้ต้องเป็นเด็กอารมณ์ศิลป์
กลอนได้ถูกกล่าวจบไปแล้ว

หลังจากที่เห็นว่าเด็กสาวไม่ได้พูดอะไรอีกเป็นเวลานาน จางเย่ก็กล่าวต่อ “กลอนนี้มีชื่อว่า ‘ระยะทางที่ไกลที่สุดในโลก’ หรือเรียกอีกชื่อว่า ‘นกบนฟ้ากับปลาในน้ำ’ วันนี้ฉันขอมอบมันให้กับเธอ ปักกิ่งกับนิวยอร์กมันไกลมากงั้นหรือ? ไม่หรอก เพราะพวกเธอยังสามารถพบกันใหม่ได้อีกครั้ง ยังกลับมารู้จักกันได้อีกครั้ง ตกหลุมรักกันได้อีกครั้ง แล้วก็กลับมาอยู่ด้วยกันอีกเช่นเดิม เธอจะยอมแพ้เพียงเพราะระยะห่างทางภูมิศาสตร์ของโลกงั้นเหรือ? ถ้าอย่างนั้นเธอก็คงไม่ได้รักเขาจริงๆ หรอก สาวน้อย อย่าได้ใช้ระยะทางเป็นข้ออ้างเพื่อหลีกหนีความจริงเลย ในความคิดของฉัน ระยะทางของเธอมันไม่ได้ไกลขนาดนั้น คิดถึงนกที่บินอยู่สิ คิดถึงเจ้าปลาน้อยตัวนั้นสิ ถ้าเธอยังคงยืนยันเอาตัวเองเป็นที่ตั้ง ฉันก็จะไม่พูดอะไรอีกแล้ว เชิญเธอลงมือได้เลย!”

“.....”

เกิดความเงียบงันขึ้นจากอีกฟาก

ตามมาด้วยเสียงเด็กสาวที่สะอึกสะอื้น “นกบนฟ้า...กับปลาในน้ำ…ฮึก..ฮือๆ...นกบนฟ้า..กับปลาในน้ำ...”

เมื่อได้ยินเสียงสะอื้นไห้ของเธอ ทุกคนในห้องสตูดิโอต่างก็ตื่นเต้น ก่อนหน้านี้เธอยังเฉยชาและตั้งใจแน่วแน่ที่จะตาย แต่ตอนนี้เธอกลับร้องไห้แล้ว นี่หมายความว่ายังมีโอกาสช่วยเธอได้อยู่!

นักศึกษามหาลัยพูดไปร้องไห้ไป “อาจารย์ ถ้าอย่างนั้น…ฉัน...ควรจะทำยังไงดี?”

จางเย่คิดสักพักแล้วจึงตอบ “ฉันก็ไม่สามารถบอกเธอได้เช่นกัน มันเป็นเส้นทางของเธอ เธอต้องค้นหามันเอง”

“แต่ว่า...ฮือๆ...ฉันไม่รู้จะเลือกเดินไปทางไหนจริงๆ...” เด็กสาวร้องขอความช่วยเหลือ

จ้าวกั๋วโจวผู้ที่อยู่ด้านหลังกระจกส่งสัญญาณให้กับจางเย่อย่างรุนแรงจนตัวเขาแทบจะเต้นเร่าอยู่รอมร่อ! เหล่าสตาฟคนอื่นๆ ของช่องวรรณกรรมต่างก็กังวลใจเช่นกัน ทำไมนายไม่บอกให้เธอทำอะไรสักอย่างแล้วก็ช่วยเธอไปซะ? นายหมายความว่ายังไงเนี่ย “เธอต้องค้นหาเส้นทางของเธอ” จะเกิดอะไรขึ้นถ้าเธอเลือกเส้นทางด้วยการฆ่าตัวตายล่ะ? 

หวังเสียวเหม่ยเตะหน้าแข้งของจางเย่ 

แต่ทว่า กลับเหมือนจางเย่ไม่รู้สึกถึงมันเลย

เด็กสาวยังคงร้องไห้อยู่ “อาจารย์ บอกฉันทีเถอะ...ฉันควรจะทำอย่างไร...ฉันเชื่อใจคุณนะ… ฮือๆๆ ...ทุกวันนี้ฉันนอนไม่หลับเลย...ฉันควรทำยังไงดี...ทุกวันนี้...ฉันได้แต่มึนงงสับสนไปหมด….มองไม่เห็นอนาคตเลย...”

เมื่อเห็นเธอร้องไห้ จางเย่จึงสงบใจแล้วเริ่มพูด “สาวน้อย ฉันไม่มีสิทธิ์ในการช่วยให้เธอตัดสินใจเลือกทางเดินหรอก ต่อให้ฉันบอกออกไปเธอก็อาจจะไม่ฟังมัน เธอต้องคิดมันอย่างรอบคอบเอาด้วยตนเอง ฉันจะแต่งกลอนให้เธออีกหนึ่งบท หวังว่ามันจะช่วยทำให้เธอคิดได้ในสักทาง”

อีกหนึ่งกลอน?

ผู้คนด้านนอกต่างกลั้นลมหายใจอีกครั้งหนึ่ง

ชายหนุ่มกล่าวด้วยน้ำเสียงทุ้มลึก “คืนที่มืดมิดทำให้ดวงตาของฉันมืดมัว แต่ฉันก็ใช้มันตามหาแสงสว่าง”

นี่เป็นอีกบทกลอนที่ไม่มีอยู่ในโลกแห่งนี้ แต่มันเป็นกลอนที่มีชื่อเสียงมากในโลกของจางเย่ กลอน ‘ชั่วอายุคน’ ของกู้เฉิง ทั้งกลอนมีเพียงแค่สองคำโคลงเท่านั้น มันสั้นมากแต่ก็เต็มเปี่ยมไปด้วยพลัง มันยากที่จะตีวิเคราะห์จำแนกหรือตีความความหมายของกลอนนี้ เพราะว่าแต่ละคนย่อมตีความไม่เหมือนกัน จางเย่ให้กลอนบทนี้แก่เธอ เพื่อหวังว่าเธอจะค้นพบทางสว่างของตนเอง อย่างน้อย ในสมัยก่อนยามที่ชายหนุ่มไร้ซึ่งหนทาง เขาก็ยึดมั่นกับกลอนนี้จนค้นหาเส้นทางของตนได้เช่นกัน

“คืนที่มืดมิด...ทำให้ดวงตาของฉันมืดมัว แต่ฉันก็ใช้...มันตามหาแสดงสว่าง” นักศึกษาสาวย้ำมันอีกครั้งก่อนจะค่อยๆ หยุดร้องไห้

ห้านาที

สิบนาที

เด็กสาวพลันพูดออกมา “อาจารย์จางเย่ ขอบคุณค่ะ ฉันรู้แล้วว่าควรจะทำอย่างไรดี ฉันจะรอเขา ฉันต้องการที่จะรอเขา ไม่ว่าผลสุดท้ายจะออกมาเป็นอย่างไร ฉันก็จะไม่ฆ่าตัวตายอีกแล้ว ขอบคุณมาก กลอนทั้งสองบทของคุณ...ฉันจะจดจำมันไปตลอดชีวิต!”

จางเย่กล่าว “ขอให้เธอมีความสุขนะ ฉันเชื่อว่าเด็กดีอย่างเธอต้องทำได้แน่”

ผู้ฟังทางอินเทอร์เน็ตเริ่มส่งข้อความหลั่งไหลเข้ามาราวกับสายน้ำ ทำลายสถิติทุกอย่างที่เคยมีมาก่อน ไม่มีใครทันได้อ่านข้อความใดๆ ทั้งสิ้นเพราะมันเลื่อนขึ้นไปอย่างรวดเร็ว!

“สวรรค์!”

“อาจารย์จางเย่เจ๋งเว่อร์!”

“ใช่แล้ว นี่เป็นครั้งแรกที่ฉันเห็นว่ามีดีเจที่สามารถพูดได้ดีขนาดนี้!”

“ ‘ระยะทางที่ไกลที่สุดในโลก’? กลอนบทนี้มันช่างเต็มเปี่ยมไปด้วยความรู้สึกจริงๆ! ”

“ฉันคิดว่าอีกกลอนดีกว่านะ คืนที่มืดมิดทำให้ดวงตาของฉันมืดมัว แต่ฉันก็ใช้มันตามหาแสงสว่าง นี่มันสุดยอดกลอนจริงๆ สุดยอดที่สุดเท่าที่เคยมีมาเลย!”

“ไม่แปลกใจเลยที่เขาสามารถเขียนงานขั้นเทพอย่าง ‘คนขุดสุสาน’ ออกมาได้ ฉันเพิ่งจะได้รับรู้ถึงความเป็นศิลปินของอาจารย์จางเย่ก็วันนี้เอง ทั้งสองกลอนนี่เป็นหลักฐานชั้นดีอย่างยิ่ง!”

“ช่วยชีวิตคนได้บุญยิ่งกว่าสร้างเจดีย์เจ็ดชั้น ฉันตัดสินใจแล้วว่าจะสนับสนุนรายการ ‘เรื่องสยองขวัญยามค่ำคืน’ จากนี้เป็นต้นไป!”

หลังจากระงับสถานการณ์ได้ หวังเสียวเหม่ยก็ถอนหายใจยาวอย่างโล่งอกและรีบกล่าวกับผู้ฟัง “ขอบคุณทุกท่านที่ฟังรายการ ‘พูดคุยรอบโลก’ วันนี้ขอลาไปก่อน พบกันใหม่วันพรุ่งนี้ในเวลาเดิมนะคะ”

จากนั้นจึงตัดสัญญาณ การออกอากาศสดครั้งนี้สิ้นสุดลงแล้ว!

หวังเสียวเหม่ยทิ้งตัวกับเก้าอี้ของเธออย่างหมดเรี่ยวแรง


จางเย่ยิ้มเจื่อนพลางยกมือลูบต้นคอตนเอง เขาเองก็เหงื่อแตกพลั่กไปหมดเช่นกัน น้องสาวแกสิ มาเป็นแขกรับเชิญครั้งแรกก็เจอสถานการณ์ฆ่าตัวตายเนี่ยนะ! เรื่องแบบนี้ยังปล่อยให้ออกสดได้! โชคดีจริงๆ ที่เขามีภูมิปัญญาของคนรุ่นก่อนติดตัว สุดท้ายถึงได้ชักจูงเด็กสาวคนนั้นให้รอดมาได้!

ประตูด้านนอกถูกเปิดเข้ามา

รองผู้อำนวยการเจี่ยไม่อยู่แถวนี้แล้ว จ้าวกั๋วโจวเป็นคนแรกที่พุ่งเข้ามา ตะโกนเสียงดัง “เยี่ยมมากจางน้อย! นายปิดฉากได้อย่างสวยงามจริงๆ!”

“นั่นมันทั้งสุดยอดทั้งสุดซึ้งไปเลย!”

“จริงด้วย อาจารย์จางของเราสุดยอดที่สุดแล้ว!”

ทุกคนต่างกล่าวชมเชยและแสดงความนับถือต่อชายหนุ่ม!

ผู้ช่วยรับโทรศัพท์ของจางเย่ เสี่ยวฟางยกนิ้วโป้งให้เขาจากข้างหลังกลุ่มคน “อาจารย์จาง กลอนทั้งสองนั่นมันจะเยี่ยมเกินไปแล้วนะ!”

คำพูดสามารถฆ่าคนได้ แต่มันก็สามารถช่วยคนได้เช่นกัน วันนี้ทุกคนที่ฟังการออกอากาศสดต่างได้เรียนรู้ เมื่อพบสิ่งต่างๆ ที่โหมเข้ามาทำให้พวกเขาเต็มไปด้วยความรู้สึกที่มากมาย

หวังเสียวเหม่ยยืนขึ้นและพูดอย่างกล้าหาญ “หัวหน้า เรื่องวันนี้เป็นความรับผิดชอบของฉันเอง ฉันจะขอรับโทษทั้งหมดไม่ว่าจะเป็นอะไรก็ตาม ฉันปากพล่อยมากเกินไปจริงๆ”

จ้าวกั๋วโจวหันไปมองหญิงสาวและไม่ได้ว่าอะไร “เขียนรายงานความประพฤติแล้วเอามาส่งฉันวันพรุ่งนี้ ความจริงแล้วนี่ก็ไม่ใช่ความผิดของเธอไปเสียหมด เด็กสาวคนนั้นคงตั้งใจจะฆ่าตัวตายแต่แรกแล้ว ถึงแม้ว่าเธอจะไม่ได้โทรเข้ามา แต่เธอก็คงจะลงมืออยู่ดี ในอีกมุมมองหนึ่ง การที่เราสามารถทำให้เธอสงบสติลงได้ก็เท่ากับเราได้ช่วยชีวิตเธอไว้ด้วย ครั้งหน้าระวังไม่ให้เกิดเรื่องแบบนี้อีกล่ะ เราต้องพิจารณาอารมณ์ของผู้ฟังให้รอบคอบ การออกอากาศวันนี้ถือว่าเป็นบทเรียนแก่พวกเราทุกคน”

เรื่องจบลงเช่นนั้น

ทุกคนถอนหายใจอย่างโล่งอก

หวังเสียวเหม่ยหันไปมองจางเย่ “กลอนทั้งสองบทนั่นนายแต่งเองเหรอ?”

จางเย่จะบอกว่าไม่ใช่ก็ไม่ได้ ถึงยังไงก็ตาม กลอนพวกนี้ไม่ได้มีตัวตนในโลกแห่งนี้ “ถูกต้อง”

“นี่นายแต่งกลอนได้เหรอเนี่ย?” หวังเสียวเหม่ยแทบไม่อยากจะเชื่อ

จ้าวกั๋วโจวที่กำลังจะออกไปพอดีได้ยินเข้าก็หันกลับมาแล้วหัวเราะ “พวกเธอทุกคนคงไม่รู้สินะว่าจางน้อยผ่านเข้ามาทำงานได้ยังไง? มันเป็นเพราะบทกวี ‘บทเพลงแห่งนกนางแอ่นผู้กล้าหาญ’ ต่อให้ช่องวรรณกรรมของพวกเราทั้งหมดช่วยกัน ยังไม่สามารถสู้จางเย่ในเรื่องนี้ได้แม้แต่น้อย” กล่าวจบจ้าวกั๋วโจวก็ท่องบทกวีนั้นออกมาอีกครั้ง จางเย่ไม่คาดคิดว่าจ้าวกั๋วโจวจะสามารถจำบทกวีได้ ดูเหมือนว่าเขาจะชอบมันมากจริงๆ “...นกนางแอ่นผู้อาจหาญทะยานอย่างอหังการไปในความกราดเกรี้ยวของสายฟ้าเหนือท้องทะเล เสียงร้องอันกึกก้องประหนึ่งผู้วิเศษที่กำชัยดังขึ้น ให้พายุมันโหมกระหน่ำเข้ามาอีก!”

เมื่อทุกคนได้ยินต่างก็รู้สึกตกตะลึงกันถ้วนหน้า!

“เป็นกลอนที่ประเสริฐ!”

“เขียนได้ยอดเยี่ยม!”

“กลอนนี้ก็ถูกแต่งขึ้นสดๆ เช่นกันเหรอ?”

กลอนของจางเย่ทำให้พวกเขาต้องสะท้าน ในใจอดคิดไปในทางเดียวกันไม่ได้ อาการติสต์แตกก็เหมือนโรคชนิดหนึ่ง ผู้หญิงติสต์แตกก็เป็นโรคชนิดหนึ่ง ส่วนวิธีรักษาโรคแบบนี้น่ะเหรอ? คำตอบมันง่ายมาก — ผู้หญิงอารมณ์ศิลป์ก็ต้องใช้ผู้ชายอารมณ์ศิลป์กว่ามารักษายังไงล่ะ!


*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./23.md)