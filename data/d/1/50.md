##บทที่ 49 : ถุงหอมคิวปิด!
วันนี้เป็นวันที่จางเย่ยื่นใบลาไว้ล่วงหน้า

เพราะอัดรายการสำรองไว้แล้วหนึ่งตอนเมื่อวานนี้ อีกทั้งสถานการณ์เริ่มคลี่คลาย จางเย่จึงอยากพักผ่อนอยู่กับบ้านบ้าง

สิบโมงเช้าแล้วแต่เขายังนอนขี้เกียจบนเตียงอยู่เลย จางเย่นอนดูโทรทัศน์พลางเปิดช่องสลับไปมา ทันใดนั้น นิ้วที่กดปุ่มเปลี่ยนช่องไปเรื่อยก็หยุดลง หันไปกดเร่งเสียงแทน ภาพที่ขึ้นบนจอดูเหมือนว่าจะถ่ายไว้ตั้งแต่เมื่อคืน มันเป็นการแถลงข่าวของหนังเรื่อง ‘ดรุณีสีขาว 2’ ชายหนุ่มจำได้ว่าวันที่แหวนเกมเปลี่ยนแปลงภูมิหลังของโลกนี้ สิ่งแรกที่เขาเห็นก็คือบนจอโทรทัศน์กำลังออกข่าวเรื่อง ‘ดรุณีสีขาว’ เช่นกัน โดยมีอู๋ปางผู้กำกับชื่อดังของโลกนี้เป็นผู้สร้าง รายได้เปิดตัวทำไว้สูงมากทีเดียว จนต้องทำภาคต่อของภาพยนตร์เรื่องนี้ออกมา 

ทำไมจางเย่สนใจข่าวนี้น่ะเหรอ?

มีอยู่เหตุผลเดียวเท่านั้นแหละ ดารานำหญิงในเรื่องนี้โคตรจะสวยเลยยังไงล่ะ!

สายตาของชายหนุ่มกวาดมองบนโทรทัศน์แล้วหยุดจับจ้องที่หญิงสาวในข่าว โลกนี้มีซูเปอร์สตาร์ที่ได้ชื่อว่าเป็นสตาร์ควีนอยู่หลายคน แต่หญิงสาวในข่าวนี้เป็นคนที่สวยที่สุดเท่าที่จางเย่เคยเห็นมาตั้งแต่เข้ามาอยู่ในโลกใบนี้เลยทีเดียว ใช่แล้วล่ะ หากจะพูดว่าเธอสวยราวกับภาพวาดก็ว่าได้

หวังเสียวเหม่ยเหรอ?

ภรรยาของเถียนปินเหรอ?

ไม่มีใครสามารถเทียบความงามเท่าหญิงสาวคนนี้ได้ทั้งนั้น!

คนเดียวที่น่าจะพอสูสีได้คงจะมีแต่เหราอ้ายหมิ่น ถ้าคุณน้าเจ้าของห้องแต่งตัวทันสมัยเสียบ้าง สองคนนี้คงแทบไม่มีใครกินกันลงเลยทีเดียว

บนหน้าจอโทรทัศน์ การแถลงข่าวได้จบลง จางหย่วนฉีถูกล้อมรอบด้วยนักข่าวมากมาย แม้กระทั่งผู้กำกับชื่อดังอย่างอู๋ปางยังทำอะไรไม่ได้

“พี่จาง คุณคาดหวังอย่างไรบ้างกับรายได้ในบ็อกซ์ออฟฟิศครั้งนี้?”

“อาจารย์จาง ฉันได้ยินข่าวมาว่าคุณได้รับบาดเจ็บระหว่างถ่ายทำหนังเหรอ?”

“ช่วยบอกพวกเราเกี่ยวกับพล็อตของหนังเรื่องนี้ได้รึเปล่า? มีอะไรเปลี่ยนแปลงไปบ้างถ้าเทียบกับภาคที่แล้ว?”

“พี่สาวจาง เพลงใหม่ของคุณรู้สึกว่าจะไม่ประสบความสำเร็จอีกครั้งแล้วนะ คุณคิดจะเติบโตในวงการเพลงต่อไหม? หรือว่าจะทุ่มเทให้กับอาชีพนักแสดงอย่างเดียวดี?”

เหล่านักข่าวยิงคำถามรัวราวกับปืนกล

จางหย่วนฉีที่ปรากฎบนหน้าจอยิ้มอย่างเป็นมิตรราวกับว่าไม่มีช่องว่างระหว่างหญิงสาวและนักข่าว “ถามทีละคนนะ เดี๋ยวฉันจะทยอยตอบทุกคนเอง อืม ฉันก็หวังว่าอย่างนั้นนะคะ! ถ้ารายได้ดีมากเท่าไรก็ยิ่งดีเลย แต่ฉันคงต้องหวังพึ่งแรงสนับสนุนจากทุกคนแล้วล่ะค่ะ ส่วนพล็อตเรื่องคงจะบอกไม่ได้ ไม่อย่างนั้นมันก็ไร้ประโยชน์ที่ทุกคนจะไปดูใช่ไหมล่ะ หึหึ สำหรับเรื่องอาการบาดเจ็บของฉัน ขอโทษด้วยนะที่ทำให้ทุกคนเป็นห่วง ขอบคุณมากด้วยเช่นกัน ตอนนี้ไม่เป็นอะไรมากแล้วค่ะ มีแค่รอยแผลตื้นๆ เท่านั้น หลังจากใช้ผ้าพันแผลพันไว้สองวันก็หายดีแล้ว ข่าวที่ออกทำให้เรื่องดูใหญ่โตไปเท่านั้นเอง ความจริงไม่น่าจะเรียกว่าอาการบาดเจ็บด้วยซ้ำ”

“อาจารย์จาง!”

“คุณมีแผนที่จะเล่นหนังเรื่องใหม่ปีนี้หรือเปล่า?”

“ฉันได้ยินมาว่าคุณจะเป็นหนึ่งในผู้ตัดสินของการประกาศรางวัลไมค์เงินและไมค์ทอง จริงหรือไม่คะ?”

จางหย่วนฉีตอบด้วยท่าทีสบายๆ “สิ้นปีนี้น่าจะมีร่วมแสดงหนังอยู่เรื่องหนึ่ง ส่วนเรื่องเป็นผู้ตัดสินนั้น...ต้องขอบอกว่าพวกคุณนี่หูตาไวมากเลยค่ะ ฉันเพิ่งได้รับคำเชิญมาเอง ผู้จัดการของฉันกำลังดูตารางเวลาอยู่ ถ้าไม่ชนกับอีเวนท์สำคัญๆ อะไร ฉันก็คงจะเป็นผู้ตัดสินด้วยนั่นแหละ”

นักข่าวยังคงเดินตามติดเธอเพื่อยิงคำถามสัมภาษณ์อย่างไม่หยุดง่ายๆ

จางเย่ไม่แน่ใจนักว่าจางหย่วนฉีอายุเท่าไร เธอดูน่าจะอายุประมาณสามสิบ เป็นสตาร์ควีนของโลกนี้ แถมยังเป็นซูเปอร์สตาร์ระดับเอสอีกด้วย หญิงสาวชนะรางวัลนักแสดงนำหญิงและนักแสดงประกอบหญิงมาหลายครั้ง เพลงเก่าๆ ของเธอบางเพลงถึงกับได้รับรางวัลท่วงทำนองทองคำอีกด้วย เธอเป็นดาราดังที่มีผลงานหลากหลายรูปแบบ ถ้าให้พูดถึงเรื่องชื่อเสียงและความยอดนิยมของเธอละก็ จางหย่วนฉีคงติดอันดับหนึ่งในห้าของประเทศอย่างแน่นอน เธอถูกกล่าวขานว่าเป็นนางฟ้าซูเปอร์สตาร์ในบรรดาสตาร์ควีนทั้งหมด แม้ว่าหญิงสาวจะไม่ได้มีอายุมากนัก แต่กลับมีประสบการณ์มากล้น เธอเริ่มเข้าวงการตั้งแต่ยังเป็นวัยรุ่น ในวงการอุตสาหกรรมบันเทิง จางหย่วนฉีถือเป็นพี่ใหญ่แห่งวงการคนหนึ่งเลยทีเดียว ต่อให้เรียงตามลำดับขั้นอาวุโส เด็กหน้าใหม่ของวงการหลายคนคงต้องเรียกเธอเป็นท่านอาจารย์ป้าเสียด้วยซ้ำ จางหย่วนฉีทั้งสวยสง่าและมีชื่อเสียงโด่งดัง อีกทั้งจุดสำคัญที่ไม่เอ่ยถึงไม่ได้คือเธอเป็นกันเองมากๆ ด้วยเหตุนี้ฐานะในวงการบันเทิงของเธอจึงสูงสุดๆ กล่าวคือเป็นที่ชื่นชอบของทุกคนนั่นเอง

ดูหน้าตาของเธอสิ!

ดูความสำเร็จของเธอสิ!

แถมยังนิสัยด้วย!

จางเย่รู้ดีว่าเขาคงไปอิจฉาจางหย่วนฉีไม่ได้ ชายหนุ่มไม่ได้หน้าตาดีขนาดนั้น จึงต้องพยายามให้หนักกว่าคนอื่นๆ พยายามให้หนักในที่นี้หมายถึงอะไรงั้นเหรอ? ก็ด้วยแหวนเกมนี่ยังไงล่ะ! มันเป็นสหายคู่ใจของเขาเชียวนะ!

เที่ยงวัน

จางเย่ทานบะหมี่กึ่งสำเร็จรูปอีกแล้ว เขาเปิดหน้าจอเกมจากแหวนขึ้นมาเพื่อเช็กค่าชื่อเสียง ตอนนี้มีค่าชื่อเสียง 230,000 จุดแล้ว อย่างแรกเลย ที่มันมากขนาดนี้เนื่องจากของเก่าที่เคยสะสมเอาไว้ อย่างที่สอง ค่าชื่อเสียงบางส่วนมาจากรายการ ‘เรื่องสยองขวัญยามค่ำคืน’ และ ‘จากวัยชราสู่วัยเยาว์’ ในช่วงสองวันที่ผ่านมา ถึงแม้ว่ารายการ ‘จากวัยชราสู่วัยเยาว์’ จะไม่ได้มีเรตติ้งผู้ฟังสูงกว่า ‘เรื่องสยองขวัญยามค่ำคืน’ มากนัก แต่รายการนี้ก็ยังสร้างค่าชื่อเสียงให้เขาได้มากกว่ารายการหลังถึงสองเท่า ถึงตอนนี้ ‘เรื่องสยองขวัญยามค่ำคืน’ กลายเป็นรายการหลักของภาคดึกไปแล้ว ในช่วงที่จางเย่หันมาทุ่มเทให้กับ ‘จากวัยชราสู่วัยเยาว์’ จนหมด 

เขาสามารถเล่นลอตเตอรี่ได้อีกครั้งเสียที

จางเย่ตั้งใจว่าจะเล่นมันแค่ครั้งเดียว เขาต้องเหลือค่าชื่อเสียงบางส่วนไว้สำรองเพื่อซื้อ ‘แคปซูลความจำ’ ในกรณีที่มีสถานการณ์ไม่คาดฝันเกิดขึ้น เมื่อคิดได้ดังนั้นจางเย่ก็กดเปิดเข้าไปที่ลอตเตอรี่ทันที!

ชายหนุ่มกดใช้ค่าชื่อเสียง 100,000 จุด!

ลอตเตอรี่เริ่มหมุนทันที!

ครั้งนี้จางเย่ตั้งใจว่าอยากจะได้ของจากหมวดสกิลหรือหมวดสเตตัสบ้าง โชคของเขาแย่สุดๆ เลยทีเดียวเพราะเขาไม่เคยได้ของจากสองหมวดนี้เลย แม้แต่ครั้งเดียวก็ไม่เคย ยังไงก็เถอะ ถ้าได้หมวดพิเศษขึ้นมานี่ก็ยิ่งดีเข้าไปใหญ่

หมวดสกิล...

หมวดสเตตัส...

หมวดใช้แล้วทิ้ง...

เข็มเลื่อนผ่านทีละหมวดๆ ไปเรื่อยๆ!

หนึ่งรอบ! ห้ารอบ! สิบรอบแล้ว!

จางเย่ลุ้นสุดใจ “สกิล สกิลนะ!” ทันใดนั้นชายหนุ่มก็ต้องตะโกนอย่างเสียดายอีกครั้ง “ไอ้หยา ทำไมถึงผ่านไปล่ะเนี่ย! โธ่แค่นิดเดียวเอง!”

แถ่มแท้ม!

เขาได้หมวดใช้แล้วทิ้งอีกแล้ว!

จางเย่ได้แต่ปลง ในเมื่อได้หมวดนี้ก็หมวดนี้แหละ อย่างไรซะมันก็ล่อไปตั้งครึ่งหนึ่งของวงล้อแล้วนี่นา นอกจากนี้ ไอเทมที่เคยได้จากหมวดนี้ก็เคยช่วยเขาไว้มากมาย หีบสมบัติ (เล็ก) ถูกโอนเข้าช่องเก็บของเขาทันที จางเย่หยิบมันขึ้นมาวางบนโต๊ะก่อนที่จะเปิดฝาออก! แสงสีทองอันคุ้นตาสว่างเรืองรองไปทั่ว! ถุงใส่เครื่องหอมสีชมพูพลันปรากฏขึ้น! 

【ถุงหอมคิวปิด】 : แสดงผลทันทีเมื่อสวมใส่ เพิ่มโชคด้านเพศตรงข้ามแก่ผู้เล่นเป็นเวลาห้านาที!

โชคด้านเพศตรงข้าม?

นี่ถึงกับมีไอเทมเพิ่มโชคด้านเพศตรงข้ามด้วยเหรอ?

จางเย่รู้สึกอารมณ์ดีขึ้นมาทันที น่าเสียดายที่มันใช้ได้แค่ครั้งเดียว ถ้าเขาได้สิทธิ์ซื้อมันผ่านหมวดพิเศษคงเยี่ยมไปเลย! จางเย่อยากซื้อมันมาตุนไว้เยอะๆ จะได้หมดกังวลเรื่องหาแฟน ลองคิดดูสิ หากมีสาวๆ เข้าหาตลอด 24 ชั่วโมงจะดีขนาดไหนนะ? ไฮ้ ก็ได้แค่คิดแหละ อีกอย่างเขายังไม่รู้ว่าไอเทมนี้จะมีผลอย่างไร จางเย่เข้าใจดีว่าคิวปิดหมายถึงอะไร แต่ชายหนุ่มไม่รู้ถึงผลลัพธ์หลังจากใช้นี่สิ

เขาลองห้อยถุงหอมไว้ที่คอของตน!

ปิ๊ง! ไอเทมถูกใช้งาน เริ่มนับเวลาถอยหลัง!

เมื่อเห็นหน้าจอเกมเริ่มนับเวลาถอยหลัง จางเย่จึงนั่งรอบนเก้าอี้ของเขา อย่างไรก็ตาม ไม่มีอะไรเกิดขึ้นทั้งนั้น!

อยู่ไหนกันน่ะ โชคด้านผู้หญิงของเขาเนี่ย?

ทำไมไม่เห็นจะมีอะไรเลย?

ผ่านไปสองนาทีจางเย่ถึงตระหนักได้ว่าเกิดอะไรขึ้น ให้ตายสิ เขานี่ซื่อบื้อไปแล้ว! มันน่าจะเหมือนกับวงแหวนโชคร้าย ตอนนั้นถ้าไม่มีใครมาหาเรื่องเขาก่อน พลังของวงแหวนโชคร้ายก็จะไม่ทำงาน เจ้าถุงเครื่องหอมคิวปิดนี่คงเหมือนกัน ตอนนี้เขาอยู่บ้านเพียงลำพัง กระทั่งแม่ก็ไม่อยู่ แล้วจะให้เขามีโชคด้านผู้หญิงได้ไงล่ะ? อย่างน้อยเขาต้องออกไปสาวสักคนก่อนสิ นั่งรออยู่บ้านจนเฉาตาย ก็คงไม่ช่วยให้มีผู้หญิงคนไหนมาเคาะประตูถึงห้องหรอก?

แก๊กๆ!

มีเสียงไขกุญแจดังมาจากด้านนอก!

ตึง แก๊กๆ ดูเหมือนว่ามีใครสักคนพยายามจะทิ่มกุญแจเข้ามาในลูกบิดประตูห้องของจางเย่ แต่ทำอย่างไรก็เปิดไม่ออกเสียที คนที่อยู่ด้านนอกคนนั้นคงจะเริ่มโมโหแล้ว จึงเริ่มเตะประตูระบายอารมณ์!

“นั่นใครน่ะ!” จางเย่เดินออกไปดูด้วยสีหน้าดำคล้ำ

คนด้านนอกไม่ตอบ แต่ยังพยายามไขกุญแจเข้ามาให้ได้อยู่เช่นเดิม

จางเย่เปิดประตูแล้วพูดขึ้น “เลิกทำอะไรบ้าๆ ได้แล้ว! นี่ใครกันน่ะ?”

จังหวะที่เขาเปิดประตูออกไป กลิ่นของแอลกอฮอล์ก็ลอยฟุ้งเข้ามาจนเกือบทำให้จางเย่ผงะถอยจากกลิ่นฉุนๆ นั่น เมื่อลองมองดูก็พบว่าเป็นหญิงสาวคนหนึ่ง เธอใส่แว่นกันแดดกรอบกว้างดูช่างคุ้นตาไม่น้อย ชายหนุ่มยังนึกไม่ออกว่าเคยเห็นเธอที่ไหน รู้แค่ว่าเธอเป็นใครสักคนที่เขาไม่รู้จัก เห็นได้ชัดว่าหญิงสาวเมามาก เพราะเธอยังพยายามทิ่มกุญแจใส่อากาศหลังจากที่จางเย่เปิดประตูแล้ว เธอยืนอย่างไม่มั่นคงนักบนรองเท้าส้นสูงสีเนื้อนั่น!

เอ๋?

หรือว่านี่คือโชคดีด้านผู้หญิงที่ว่ากันนะ?

อะฮ่า! เจ้าถุงหอมคิวปิดถึงขั้นส่งสาวมาหาเขาถึงหน้าประตูเลยเหรอเนี่ย?

“นี่คุณมาผิดห้องรึเปล่า?” อย่างไรก็ตามจางเย่ไม่กล้ารับโชคดีแบบนี้แน่ เธอยังอยู่ในสภาพที่เมาแอ๋ แถมตัวเขาเองก็ยังไม่เข้าใจถึงสิ่งที่เกิดขึ้นอีกด้วย

หญิงสาวคนนั้นจ้องมองชายหนุ่มอย่างมึนงง “นายเป็นใครกันน่ะ? นาย...มาทำอะไรที่บ้านของฉัน?”

จางเย่ไม่รู้ว่าจะหัวเราะดีหรือว่าร้องไห้ดี “พี่สาว นี่มันบ้านของผม บ้านคุณอยู่ไหนล่ะ? ให้ผมไปส่งที่บ้านดีมั้ย” แต่เมื่อชายหนุ่มเห็นกุญแจในมือของหญิงสาว เขาพลันเปลี่ยนเป็นพูดไม่ออก มันช่างดูซับซ้อนยิ่งนัก แค่มองผ่านๆ ก็รู้ได้ทันทีว่าเป็นกุญแจสำหรับไขประตูชั้นเยี่ยม แถมยังมีบัตรสำหรับผ่านประตูอีกด้วย เธอคนนี้คงไม่ได้อาศัยอยู่แถวนี้แน่นอนเลย

หญิงสาวเดินแทรกตัวเข้ามาในห้องอย่างไม่เกรงใจ แถมยังไม่ฟังคำพูดของจางเย่อีกด้วย “นาย...เป็นคนทำความสะอาด...ของแม่ฉัน ใช่มั้ย? อื้ม...เข้าใจแล้ว!”

เธอสิคนทำความสะอาด!

ครอบครัวทั้งโคตรเธอนั่นแหละ คนทำความสะอาด!

หญิงสาวแทบจะเดินสะดุดเท้าของตนเอง

จางเย่รีบวิ่งเข้าไปประคองเธอแล้วกล่าว “ระวังหน่อยสิ นี่มันบ้านของผมนะ! ตกลงคุณเป็นใครกันแน่น่ะ?”

หญิงสาวแค่นเสียงหัวเราะออกมา “ฉันเหรอ...นายไม่รู้งั้นเหรอ?” พูดจบเธอก็ดึงแว่นกันแดดออกมาจากใบหน้า แต่มันดูตลกมากเมื่อเธอต้องพยายามทำถึงสองครั้งจึงถอดแว่นออกมาได้

อย่างไรก็ตาม ทันทีที่แว่นถูกถอดออกมา จางเย่ก็ต้องตกใจอ้าปากค้างจนกรามแทบจะไปแตะพื้น ตอนนั้นเองที่เขารู้แล้วว่าทำไมหญิงสาวคนนี้ถึงได้ดูคุ้นตานักแม้ว่าเขาจะไม่รู้จักเธอก็ตามที ใบหน้าหลังแว่นกันแดดงดงามอย่างไร้ที่ติ ความสวยที่สั่นสะเทือนโลกแบบนี้ทำให้จางเย่จำคนตรงหน้าได้ในทันที!

จางหย่วนฉี!

นี่ไม่ใช่จางหย่วนฉีที่เขาเห็นในข่าวช่วงเช้านี้เหรอไง!?

จางเย่ได้แต่ตกตะลึงและสงสัยว่าทำไมเธอถึงมาโผล่ที่บ้านเขาได้ ทันใดนั้นชายหนุ่มพลันนึกไปถึงถุงหอมคิวปิด ต้องใช่แน่ๆ อะไรจะบังเอิญได้ขนาดนี้กัน? ซูเปอร์สตาร์ระดับเอสเมาแอ๋จนมาโผล่บ้านเขาเนี่ยนะ? ต่อให้เป็นในหนังสือนิยายก็ยังเหลือเชื่อเลยนะเนี่ย! แต่ด้วยผลของถุงหอมคิวปิด มันกลับเกิดขึ้นได้เสียอย่างนั้น! จางเย่ไม่รู้ว่าเขาควรจะรู้สึกอย่างไรดีในตอนนี้!

ไอเทมของเกมทรงพลังขนาดนี้ทุกอันหรือเปล่า?


[Go To Next Chapter]( ./51.md)