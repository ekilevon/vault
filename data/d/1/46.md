##บทที่ 45 : นิทานชุด ‘พ่อมดแห่งออซ’!
ช่วงบ่าย

บรรยากาศในออฟฟิศกระอักกระอ่วนมากทีเดียว

เถียนปินอิจฉาจนแน่นอก เจี่ยเหยียนที่ปกติจะดูเย่อหยิ่งถือดีก็รู้สึกเหมือนกำลังนั่งบนเบาะหนาม ทั้งอึดอัดและสังหรณ์ใจไม่ดีเลย การที่เรตติ้ง ‘จากวัยชราสู่วัยเยาว์’ ระเบิดเป็นพลุแตกเช่นนี้ทำให้พวกเขาเคร่งเครียดไม่น้อย อู่ต้าเทาเองก็รู้สึกเคืองที่ ‘บันเทิงรายวัน’ ถูกถีบลงจากอันดับสอง ซึ่งไม่เคยเกิดขึ้นมาก่อน!

จ้าวกั๋วโจวไม่ได้โผล่หน้ามาในออฟฟิศตลอดวัน ทุกคนมั่นใจว่าเขารู้เรื่องจางเย่แล้ว แต่ไม่มีใครพูดอะไร ทุกคนเลือกที่จะหุบปากเงียบกัน ไม่มีใครบอกได้ว่าใครคิดอะไร ตามระเบียบแล้วการออกอากาศครั้งสุดท้ายของรายการจะถูกกำหนดโดยเรตติ้ง รายการที่มีลำดับแย่และขาดความนิยมเป็นเวลานานจะถูกตัดออก แต่ไม่เคยมีรายการที่กำลังจะถูกตัดออกรายการไหนมีเรตติ้งพุ่งระเบิดอย่างนี้มาก่อนเลย! สถานการณ์แบบนี้จะรับมืออย่างไรดี? หยุดออกอากาศ? ออกอากาศต่อไป? เหล่าผู้บริหารต่างปิดปากเงียบเกี่ยวกับเรื่องนี้และไม่มีใครตอบคำถามนี้ได้ ซึ่งความเงียบอาจจะเป็นสัญญาณบางอย่าง!

เสี่ยวฟางตะโกน “อาจารย์จาง ห้องบันทึกเสียงพร้อมแล้วค่ะ”

“ครับ ขอบคุณที่ช่วยนะ ผมจะไปเดี๋ยวนี้แหละ” จางเย่ปิดจอของเขา

ขณะที่เขามาถึง อาจาร์ยเฝิงที่เขาแชร์โต๊ะนั่งด้วยยกนิ้วให้ “รีบเขียนนิทานเรื่องใหม่ดีๆ เร็วเข้าล่ะ จะล้มเหลวหรือสำเร็จก็ขึ้นอยู่กับสองวันนี้แหละ” อาจารย์เฝิงเต็มไปด้วยความหวัง บางทีเจ้าหนุ่มจางน้อยอาจสร้างปาฏิหาริย์ได้จริง!

“ครับผม” จางเย่ตอบ

ทุกคนมองตามขณะที่จางเย่เดินเข้าห้องอัด

จางเย่คาดเดาความคิดของพวกผู้บริหารไว้บ้างแล้ว เจี่ยเหยียนเป็นญาติกับรองผอ.เจี่ย แน่นอนว่าจะต้องได้รับการดูแลอย่างดี แต่จางเย่เป็นแค่คนที่ไร้เส้นสายและเคยล่วงเกินรองผอ.เจี่ย แน่นอนว่าย่อมไม่ได้รับสิทธิพิเศษใดๆ หากเรตติ้งของวันเสาร์และวันอาทิตย์ดิ่งวูบ พวกผู้บริหารคงไม่ลังเลที่จะยุบรายการ ‘จากวัยชราสู่วัยเยาว์’ แต่ถ้าเรตติ้งยังคงอยู่ที่ 2.40% หรือสูงกว่านั้นก็ไม่แน่ว่าสถานการณ์จะเหมือนเดิม ด้วยผลงานที่อยู่ตรงหน้าพวกเขานี้ ต่อให้พวกเขาอยากย้ายจางเย่ก็ทำไม่ได้!

ปัญหาคือเขาจะรักษาระดับเรตติ้งได้อย่างไร?


จางเย่ไม่ได้เริ่มอัดรายการในทันทีแต่กลับครุ่นคิดอยู่ในห้องอัดเป็นเวลานาน ขณะนี้สถานการณ์กำลังเป็นใจ ด้วยแรงโปรโมตของ ‘กระต่ายน้อยเด็กดี’ และประกาศอย่างเป็นทางการของกระทรวงศึกษาธิการ บรรดาพ่อแม่ผู้ปกครองจึงได้เข้ามาฟังรายการของเขา จางเย่จะต้องทำให้คนพวกนี้เข้ามาฟังและไม่หยุดไปหลังจากกระแสซาลง เขาคงต้องวางแผนทำอะไรสักอย่าง!

รู้แล้ว!

นิทานชุด!

ในโลกนี้นิทานชุดดูจะเป็นของแปลก สำหรับคนที่นี่ นิทานหนึ่งเล่มนับเป็นหนึ่งเรื่อง อ่านถึงหน้าสุดท้ายก็คือจบ แต่ในโลกของจางเย่นี่เป็นเรื่องปกติมาก นิทานที่มีชื่อเสียงมากมายนับไม่ถ้วนเป็นนิทานชุด

ทำไมเขาถึงเลือกนิทานชุดน่ะเหรอ? 

ข้อแรก จางเย่ตั้งใจจะสะสมความนิยมด้วยนิทานชุด เช่น ซิทคอมบางเรื่องที่มีเนื้อหาจบในตอน ซึ่งแต่ละตอนไม่มีเนื้อหาต่อเนื่องกัน ดังนั้นผู้ฟังจึงไม่จำเป็นต้องติดตาม ต่อให้ข้ามตอนไปก็ไม่มีผลกระทบนัก แต่นิทานชุดนั้นแตกต่างออกไป ด้วยเรื่องราวที่ดำเนินติดต่อกันแปดวันสิบวัน จะมีผลอย่างแน่นอนหากพลาดช่วงกลางไป ทำให้ผู้ฟังจึงต้องติดตามทุกตอน ข้อสอง ทางสถานีได้ประกาศว่ารายการจะหยุดออกอากาศหลังจากวันอาทิตย์ การเล่าเรื่องยาวที่ยังไม่จบภายในวันนั้นจะแสดงให้เห็นอย่างชัดเจนว่า เขาไม่ต้องการที่จะมอบรายการให้กับใคร! ทั้งอาจสร้างปัญหาให้กับทางสถานีอีกด้วย ในเมื่อพวกนายเล่นสกปรกกับฉันก่อน แล้วทำไมฉันจะเล่นสกปรกบ้างไม่ได้ หนามยอกต้องเอาหนามบ่ง เหอะ!

ถึงวิธีการนี้จะค่อนข้างชั่วร้าย แต่จางเย่ก็ไม่สน ถ้าคนอื่นดีต่อเขา เขาก็จะตอบแทนกลับแบบไม่มีข้อแม้ แต่ถ้าร้ายกับเขาครั้งแล้วครั้งเล่า จางเย่ก็จะไม่สนจรรยาบรรณของมืออาชีพอีกต่อไป!

จะเลือกเรื่องอะไรดีล่ะ?

จางเย่กลอกตาไปมา ทันใดนั้นเขาก็เปิดแหวนเกมเจ้าเก่าและเห็นว่ายังเหลือค่าชื่อเสียงค่อนข้างมาก เขาไปที่ร้านค้าเพื่อซื้อ ‘แคปซูลความจำ’ ค่าชื่อเสียงที่ได้รับในช่วงหลายวันนี้มาจาก ‘เรื่องสยองขวัญยามค่ำคืน’ และงานประกวดแต่งนิทานเรื่อง ‘กระต่ายน้อยเด็กดี’ ซึ่งได้เพิ่มค่าชื่อเสียงของจางเย่มากถึง 200,000 จุด จากการคำนวณของแหวนเกม ‘เรื่องสยองขวัญยามค่ำคืน’ จะให้ค่าชื่อเสียง 20-30,000 จุดต่อวันซึ่งไม่ค่อยมากนัก แสดงว่าเหตุผลหลักต้องเป็นค่าชื่อเสียงจากงานประกวดนิทานแน่ๆ ดังนั้นเขาจึงไม่ค่อยรู้สึกกังวลที่จะจ่ายค่าชื่อเสียง 100,000 แต้มเพื่อซื้อ ‘แคปซูลความจำ’ หลังจากกินมัน จางเย่ได้ย้ำความทรงจำถึงนิทานเรื่องยาวสำหรับเด็กทันที

อันนี้แหละ!

เขาเริ่มการอัดเสียง!

“บทที่ 1 พายุไซโคลน : โดโรธีอาศัยอยู่ในเขตทุ่งหญ้าแพร์รี่รัฐแคนซัสกับลุงเฮนรี่ซึ่งทำสวนฟาร์มและป้าเอ็มผู้เป็นภรรยา บ้านของพวกเขานั้นเล็กกระจ้อยร่อยเพราะไม้ที่จะนำมาสร้างต้องขนด้วยรถม้าจากแดนไกล ตัวบ้านมีผนังสี่ด้าน พื้น และหลังคารวมเป็นห้องเดียว ในห้องมีเตาที่เก่าคร่ำคร่าขึ้นสนิม ตู้เก็บจานชาม โต๊ะหนึ่งตัว เก้าอี้เพียงสามสี่ตัวและเตียงนอน”

ใช่แล้ว! นิทานเด็กที่จางเย่เลือกคือ ‘พ่อมดแห่งออซ’ นั่นเอง!

ทำไมเขาถึงเลือกเรื่องนี้น่ะเหรอ? นี่เป็นเพราะว่าจางเย่เติบโตมากับนิทานเรื่องนี้ แม้ว่าชื่อต่างๆ ที่เป็นภาษาต่างประเทศจะอ่านยาก แต่อดีตที่ผ่านมาบอกเขาว่ามันจะไม่เป็นปัญหา เด็กๆ จะยอมรับมันได้อย่างแน่นอน ไม่จำเป็นต้องบอกเลยว่าเรื่องนี้คลาสสิกแค่ไหน มีเพียงไม่กี่คนในโลกเดิมของจางเย่ที่จะไม่รู้จัก อีกเหตุผลหนึ่งที่จางเย่เลือก ‘พ่อมดแห่งออซ’ ก็เพราะว่ามันแตกต่างจาก ‘กระต่ายน้อยเด็กดี’ และ ‘ชุดใหม่ของพระราชา’ มันไม่ได้จำกัดเฉพาะผู้ฟังที่อายุต่ำกว่าสิบสองเท่านั้น เรียกได้ว่า ‘พ่อมดแห่งออซ’ เป็นเทพนิยายที่เหมาะสำหรับทุกวัย!

เด็กผู้ชาย? เด็กผู้หญิง?

คนหนุ่มสาว? คนสูงอายุ?

มันครอบคลุมทุกเพศทุกวัย ซึ่งหาได้ยากในหมู่นิทานสำหรับเด็ก!

จางเย่ยังจำได้ว่าตอนที่เขาเพิ่งเข้าปีหนึ่ง เขาได้ดูอนิเมชั่นและภาพยนตร์เรื่อง ‘พ่อมดแห่งออซ’ กับพ่อแม่ และพวกเขาก็ชอบมันมากด้วย

บางคนอาจจะบอกว่า ‘สโนว์ไวท์’ ก็เหมือนกันไม่ใช่เหรอ? อันที่จริงแล้วมันไม่เหมือนกันเลย ‘สโนว์ไวท์’ ถูกสร้างมาให้เหมาะกับทุกวัย เพราะมีทั้งอนิเมชั่นและภาพยนตร์หลายเวอร์ชั่น ประเด็นคือทุกภาคล้วนถูกดัดแปลง ยกตัวอย่างเช่น ‘สโนว์ไวท์และพรานป่าในศึกมหัศจรรย์’ หรือ’สโนว์ไวท์กับกระจกวิเศษ’ หรืออื่นๆ ทุกเรื่องเหล่านี้ถูกดัดแปลงและปรับเปลี่ยนจนแทบไม่เหลือเค้าโครงเดิม ถ้าจะให้พูดกันตรงๆ แม้แต่ ‘สโนว์ไวท์กับคนแคระทั้งเจ็ด’ ก็ไม่ใช่ฉบับดั้งเดิม ต้นฉบับจริงๆ นั้นเป็นอะไรที่เลือดสาดกระจายจนไม่ขอพูดถึงจะดีกว่า

สำหรับ ‘พ่อมดแห่งออซ’ เป็นข้อยกเว้นที่หาได้ยาก เพราะมันเข้าถึงทุกช่วงวัยอย่างแท้จริง! 

หากจะมีข้อบกพร่องให้พูดถึงได้คงจะเป็น ‘พ่อมดแห่งออซ’ ที่ออกฉายครั้งแรกในรูปแบบหนังคนแสดงและไม่ใช่รูปแบบนิทาน ดังนั้นถึงตัวเลือกนี้จะดูเสี่ยง แต่ชายหนุ่มก็ยอมรับมันแต่โดยดี

จางเย่รู้ดีว่า ‘จากวัยชราสู่วัยเยาว์’ จะพึ่งพาเรตติ้งจากผู้ฟังที่เป็นเด็กเพียงกลุ่มเดียวไม่ได้ อย่างเมื่อวานที่ผู้ฟังส่วนมากนั้นเป็นบรรดาผู้ปกครอง หากพวกเขาฟังรายการเพียงเพื่อที่จะนำไปเล่าให้ลูกๆ ฟัง พวกเขาก็จะไม่กระตือรือร้นมากนัก วันสองวันแรกอาจจะได้ผลแต่ในระยะยาวอาจเกิดปัญหา ด้วยเหตุนี้เองจางเย่จึงเกิดความคิดดีๆ เขาตัดสินใจดึงพวกผู้ปกครองมาเป็นขาประจำของรายการด้วยการเล่านิทานที่พวกเขาต้องชอบ นี่สิวิธีที่จะช่วยรักษาเรตติ้งให้กับรายการอย่างมั่นคง!

“บทที่ 2 พบกับมันช์กิ้น :
เธอตื่นขึ้นเพราะแรงสะเทือน มันกะทันหันและรุนแรงเสียจนถ้าไม่ได้นอนอยู่บนเตียงนุ่มเธอคงได้รับบาดเจ็บ แรงกระแทกทำให้เธอต้องสูดหายใจและสงสัยว่าเกิดอะไรขึ้น” 

…

เที่ยงตรงรายการเริ่มออกอากาศ

ผู้ร่วมงานหลายคนที่กำลังพักเที่ยงเริ่มเปิดฟังรายการ ‘จากวัยชราสู่วัยเยาว์’ ไปพร้อมกัน ก่อนหน้านี้พวกเขาไม่ได้สนใจที่จะฟังรายการนี้เลย แต่ตอนนี้ของจางเย่โด่งดังมาก ไม่เพียงแค่รางวัลชนะเลิศงานประกวดนิทานและประกาศของกระทรวงศึกษาธิการ แต่ยังมีเรตติ้งอันถล่มทลายสุดเหลือเชื่อจากผู้ชม ใครเล่าจะไม่สนใจ แน่นอนว่าทุกคนอดสนใจใคร่รู้ไม่ได้ พวกเขาอยากรู้ว่านิทานของจางเย่มีดีอย่างไร? ทำไมทุกคนต่างพูดถึง? มันไม่ใช่นิทานสำหรับเด็กเท่านั้นหรอกเหรอ? แล้วมันต่างจากนิทานของคนอื่นๆ ตรงไหน? เหล่าอาจารย์นิทานเด็กที่ทำงานอยู่ในวงการมานานยังไม่สามารถหยุดยั้งสภาวะนี้ได้ ได้แต่ตกต่ำลงทุกวัน แต่ทำไมพอเป็นจางเย่ถึงเป็นไปได้กันล่ะ!?

อย่างไรก็ตาม เมื่อได้ฟังแทบทุกคนก็ต้องเทใจให้ ในที่สุดพวกเขาก็เข้าใจว่าทำไมจางเย่ถึงได้รับเลือกให้เป็นผู้ชนะเลิศการประกวดนิทานของกระทรวงศึกษาธิการ!

“นี่มันดีเกินไปแล้ว!”

“จางน้อยคนนี้ต้องเรียกว่าขั้นเทพแล้ว!”

“นี่เป็นนิทานสำหรับเด็กจริงเหรอ? ทำไมฉันชอบมันจัง?”

“ ‘พ่อมดแห่งออซ’? นี่มันผลงานอีกเรื่องของอาจารย์จางน้อยเหรอ? ฉันไม่รู้จริงๆ ว่าสมองของเขาใส่อะไรไว้บ้าง แต่งกลอนก็เก่ง นิยายเหนือธรรมชาติก็เจ๋ง แต่นี่กระทั่งนิทานเด็กก็ยังยอดเยี่ยมอีกด้วยเหรอเนี่ย?”

หญิงสาวหลายๆ คนในที่ทำงานเริ่มพูดคุยกัน

หลังจากถกเถียงกันอยู่ครู่ใหญ่ พนักงานหญิงคนหนึ่งก็ได้เข้ามาหาจางเย่ที่กำลังกินข้าวกลางวันอยู่ “อาจารย์จางน้อย จะเกิดอะไรขึ้นต่อเหรอในเรื่อง ‘พ่อมดแห่งออซ’ บอกพวกเราหน่อยสิ”

จางเย่หัวเราะแห้งๆ “อย่าถามอย่างนั้นสิครับ พี่สาวโจว เดี๋ยวพรุ่งนี้ก็ได้ฟังแล้ว”

พี่สาวโจวพูด “พวกเรารอไม่ไหวแล้ว พอลูกสาวฉันรู้ว่าเธอเป็นเพื่อนร่วมงานของฉัน หลังฟังรายการเสร็จเธอรีบโทรมาหาฉันทันทีและขอให้ฉันถามว่าเรื่องจะเป็นยังไงต่อ ถ้าเธอไม่บอก ฉันก็ไม่รู้จะไปเจอหน้าลูกยังไงแล้ว แหะๆ ว่ายังไงล่ะพ่อหนุ่ม?”

จางเย่เกาหัว “พี่สาวโจว ผมบอกไม่ได้จริงๆ บอกตามตรงนะ ผมยังไม่ได้คิดมันเลย คุณก็รู้ว่าผมไม่เคยมีสคริปต์ แค่เล่าไปตามที่มันผุดขึ้นในหัว ผมไม่เคยวางแผนว่าอะไรจะเกิดขึ้นต่อไป รอฟังพรุ่งนี้เถอะครับ” หลังจากนึกข้อแก้ตัวออก เขาก็หลอกให้พวกเธอจากไปได้ในที่สุด

บางคนก็ชื่นชม แต่บางคนก็ส่ายหัว

เจี่ยเหยียนคือหนึ่งในคนที่ไม่เชื่อว่ามันจะไปได้สวย ขณะที่ลงมาชั้นล่างเพื่อพักเที่ยง เขาก็แอบฟังรายการของจางเย่ เนื้อเรื่องของนิทานนั้นโอเค แต่...มันเป็นนิทานชุด นี่นายแต่งนิทานชุดสำหรับเด็กจริงๆ เหรอ? ตลกไปหรือเปล่า? กระทั่งอาจารย์ในวงการนิทานเด็กอย่างเถาเสวี่ยหรูและเห็ดแดงน้อยยังไม่กล้าเขียน! นายคิดเหรอว่าเด็กๆ จะอดทนได้เหมือนผู้ใหญ่? คิดว่าเด็กๆ จะติดตามนิทานที่มันไม่จบภายในวันเดียวงั้นเหรอ? จะเป็นไปได้เรอะ! เด็กๆ น่ะสนใจอะไรได้ไม่นานนักหรอก ความคิดนายมันตื้นเขิน! 

ทว่า เจี่ยเหยียนรู้สึกพอใจกับเรื่องนี้ เพราะยิ่งจางเย่ทำพลาดมากเท่าไหร่ ผลประโยชน์ก็ยิ่งจะเกิดกับเขามากเท่านั้น แน่นอนว่าเขาไม่มีทางปล่อยให้รายการของตัวเองไม่ได้ออกอากาศหรอก ช่วงเวลาออกอากาศได้ถูกกำหนดไว้แล้วนี่!

อาจารย์เฝิงกลับมาหลังมื้อเที่ยง “จางน้อย ทำไมเธอถึงแบ่งตอนออกอากาศล่ะ?”

จางเย่กระพริบตา “มันเป็นนิทานชุดน่ะครับอาจารย์เฝิง ผมไม่คิดว่ามันจะเป็นปัญหาอะไรนะ?”

“แต่มันเสี่ยงเกินไปนะ” อาจารย์เฝิงเป็นมืออาชีพที่จัดรายการ ‘จากวัยชราสู่วัยเยาว์’ มาหลายปี เขาท้วงว่า “เธอรู้จักอาจารย์แถวหน้าในวงการเถาเสวี่ยหรู ไหม?”

จางเย่ตอบ “รู้จักครับ”

“อาจารย์เถาเคยพยายามเขียนนิทานชุด ไม่ใช่เพื่อออกอากาศแต่เพื่อตีพิมพ์ เรื่องหนึ่งแบ่งออกเป็นสามเล่ม ผลน่ะเหรอ? ยอดขายต่อเล่มแย่กว่าเล่มก่อนหน้าเสียอีก เหตุผลที่เด็กไม่สามารถอ่านได้เป็นเพราะความอดทนมีจำกัด เด็กอาจนึกอยากอ่านนิทานวันนี้และตื่นเต้นที่ไม่รู้ว่าตอนจบเป็นอย่างไร แต่ผ่านไปสักพัก พวกเขาก็จะลืมมันไป เหมือนกับที่ลืมของเล่น พวกเขาเปลี่ยนใจได้ง่าย ขนาดอาจารย์เถายังทำไม่สำเร็จ เธอคิดว่าจะก้าวข้ามอาจารย์ได้เหรอ?” ตอนแรกอาจารย์เฝิงยังมีความหวังอยู่บ้าง แต่การกระทำของจางเย่ทำให้เขาต้องวิพากษ์วิจารณ์ออกมาตรงๆ

พนักงานสาวบางคนออกรับแทนจางเย่ “ไม่หรอกน่า ฉันคิดว่ามันดีมากๆ เลยนะ”

“ฉันด้วย แทบรอตอนต่อไปของวันพรุ่งนี้ไม่ไหวแล้วแหนะ” ผู้หญิงอีกคนกล่าว

อาจารย์เฝิงตอบ “นั่นเป็นเพราะพวกเธอเป็นผู้ใหญ่ แต่เด็กๆ นั้นไม่เหมือนกัน”

“อาจารย์เฝิงครับ” จางเย่พูดอย่างมั่นใจ “อาจารย์เถาทำไม่สำเร็จ ไม่ได้หมายความว่าผมจะทำไม่สำเร็จ ผมอาจจะพูดเหมือนไม่เคารพ แต่เหตุผลที่ว่าทำไมนิทานผมได้อันดับหนึ่งขณะที่อาจารย์เถาได้อันดับสาม เป็นเพราะตัวเรื่องมันมีปัญหา บางทีเรื่องของผมอาจเหมาะสมกว่าและดึงดูดใจกว่าของอาจารย์เถาก็ได้ ตราบใดที่มันเป็นนิทานที่ดี มันย่อมสามารถดึงดูดความสนใจจากเด็กได้ ดังนั้นต่อให้เป็นนิทานชุดก็จะไม่เป็นปัญหาแน่นอน!”

เถียนปินเดินผ่านมาพอดี เขารักษา ‘ระยะห่างเพื่อความปลอดภัย’ สองเมตรจากจางเย่และพูดเย้ยหยันว่า “คอยดูผลจากเรตติ้งผู้ชมพรุ่งนี้เถอะ!”

เจี่ยเหยียนก็คิดเหมือนกัน เหตุผลที่เรตติ้งพุ่งระเบิดเป็นเพราะเหตุการณ์พิเศษที่กระทรวงศึกษาธิการได้ออกคำสั่งลงมา จึงไม่ต้องสงสัยเลยว่าเรตติ้งจะสูง แต่ในวันนี้นั้นไม่ใช่! เรตติ้งของวันนี้ออกมาเมื่อไหร่ก็จะรู้แล้วว่าเป็นล่อหรือม้า อย่าเพิ่งด่วนดีใจเกินไป เราจะได้เห็นผลที่แท้จริงในวันพรุ่งนี้แน่!

ในใจของจางเย่ก็คิดเช่นเดียวกัน ‘เอาเลย คอยดูพรุ่งนี้เถอะ!’ 

-*-*-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./47.md)