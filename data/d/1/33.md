##บทที่ 32 : ชื่อเสียงที่ได้มาจากคำก่นด่า!
ชัยชนะปรากฏออกมาอย่างชัดเจน!

สงครามฝีปากครั้งนี้ก็สิ้นสุดลงแล้วเช่นกัน!

ชาวเน็ตหลายคนต่างคอมเมนต์ทิ้งไว้มากมาย ทุกคนต่างหัวเราะอย่างชอบใจ!

ทั้งหมดในหนึ่งสายลม: “เทพไปแล้ว! สิ่งที่ฉันเห็นวันนี้มันคือการกำเนิดของเทพชัดๆ!”

หลุมเล็ก11: “โคตรเทพอย่างแท้จริง! แล้วเป็นโคตรไอดอลอีกด้วย! ช่างดุดันเหลือเกิน!”

แฟนจางเย่อันดับ1: “นี่เป็นเวยป๋อที่ฉันเพิ่งสมัครเข้ามา ฝากตัวด้วยนะ จากนี้ฉันจะขอปฏิญาณตนเป็นแฟนคลับเดนตายของอาจารย์จาง การที่สามารถสร้างคำด่าได้มาสเตอร์พีซขนาดนี้ คำเดียวที่บรรยายความรู้สึกฉันตอนนี้ได้คงเป็น ‘บูชาสุดหัวใจ’ จากนี้ไปอาจารย์จางเย่จะเป็นผู้นำทัพของเราชาวเกรียนแห่งอินเตอร์เน็ต!”

พลังแห่งนักรบตัวจ้อย: “เห็นอาจารย์จางเย่ด่าวันนี้แล้ว ฉันถึงได้สำนึกว่าฉันนี่ช่างไร้เดียงสายิ่งนัก ฉันเคยโอ้อวดว่าตนเองเชี่ยวชาญในด้านนี้แบบหาใครเปรียบไม่ได้ แต่เหตุการณ์ในวันนี้ทำให้ฉันรู้ซึ้งถึงความอ่อนด้อยของตนเอง ฉันอยากจะฝากตัวเป็นลูกศิษย์ของอาจารย์จางเย่เพื่อฝึกฝนเคล็ดลับวิชาการด่าเสียจริง ถ้าฉันเก่งได้สัก 10% ของอาจารย์ ไม่สิ แค่ 1% ฉันก็ไม่ต้องเกรงกลัวอีกต่อไปเวลาท่องโลกอันกว้างใหญ่นี้อีกแล้ว!”

“โห นี่มันอะไรกันเนี่ย...”

“พระเจ้า นี่มันการต่อสู้อะไรกันที่ฉันกำลังได้เห็นตรงหน้าเนี่ย?!”

“บัญชีเวยป๋อนี้เกือบเด้งขึ้นไปถึงหน้าแรกเลยนะ!”

“เกิดอะไรขึ้นที่นี่กัน? ทำไมทั้งยอดคลิ๊กเข้าดูกับคอมเมนต์ถึงได้มากมายขนาดนี้?”

“ภาพพจน์ของอาจารย์จางเย่ในความคิดฉันพังทลายไปแล้ว นี่มันใช่อาจารย์จางเย่คนเดียวกันที่เขียน ‘นกบนฟ้ากับปลาในน้ำ’ เหรอเนี่ย? นี่เป็นคนๆ เดียวกับที่เขียน ‘ชั่วอายุคน’ งั้นเหรอ? นี่มันมากไปแล้ว…ฉันโคตรชอบเลยโว้ย! ฮ่าๆๆ! ด่าได้ประเสริฐ! คนแบบนี้ก็สมควรถูกด่าแบบนี้แหละ! ’’

“พรสวรรค์! นี่มันพรสวรรค์แบบไหนกันเนี่ย!”

“เป็นการด่าทอที่สั่นสะเทือนไปถึงสวรรค์ได้เลยนะ! ไม่แปลกใจเลยที่เขาสามารถแต่งกลอนออกมาได้เยี่ยมขนาดนั้น!”

“ตลกแล้ว นักกวีที่ไหนจะด่าคนแบบนี้กัน?”

“ความเห็นข้างบนนั่นน่ะ มีนักเขียนนักกวีคนไหนไม่ด่าบ้าง? ดูอย่างอาจารย์เฉินเทียนหมอนั่นสิ กลอนบทแรกของเขาก็เอาไว้ใช้ด่าเหมือนกันนะ แถมยังหยาบไม่น้อยเลยด้วย!”

หลายคนต่างเริ่มแลกเปลี่ยนความคิดเห็นกันโดยมีจุดศูนย์กลางความสนใจเป็นคำด่าทอของจางเย่บนเวยป๋อนั่นเอง!

…

ที่สำนักงาน

เพื่อนร่วมงานในสถานีวิทยุต่างได้เป็นสักขีพยานในสงครามฝีปากระหว่างจางเย่และเถียนปิน บางคนในนั้นถึงกับหัวเราะออกมาดังลั่นหลังจากฝืนกลั้นไว้ไม่ไหว!

“อาจารย์จางน้อยเก่งถึงขนาดนี้เลยเหรอเนี่ย?”

“เหลือเชื่อจริงๆ เลย นี่มันจะตลกเกินไปแล้ว!”

“ฮ่าๆๆๆๆ ฉันจดเอาไว้หมดแล้วล่ะคำด่าพวกนี้!”

“นี่มันจะดีเหรอ? เมื่อกี้หัวหน้าเพิ่งโทรไปสั่งแยกแท้ๆ แต่ทำไม...”

“สายไปแล้วล่ะ ยังไงเราก็ย้อนกลับไปไล่เก็บคำด่าพวกนี้ไม่ทันอีกแล้ว วันพรุ่งนี้เดี๋ยวหัวหน้าก็คงจัดการอะไรสักอย่างเองล่ะน่า”

“ครั้งนี้ต้องถือว่าเถียนปินซวยจริงๆ นั่นแหละ ดันมาเจอกับจางเย่ คนที่ยอมตายแต่ไม่ยอมแพ้ ดูสิโดนด่าซะอเนจอนาถไปเลย”

“จางน้อยช่างเทพยิ่งนัก พวกนายคิดว่าไงกับประโยคด่า คลาสสิกแบบนั้น ฉันล่ะสงสัยจริงๆ ว่าเขาคิดยังไงถึงได้ด่าออกมาได้ขนาดนี้กัน? นี่เขาแต่งขึ้นมาสดๆ ด้วยหรือเปล่า?”

“นั่นสิ ‘ฉันซื้อนาฬิกาหนึ่งอันปีที่แล้ว’ นี่เลิศดีแท้!”

“ฮ่าๆ ส่วนฉันชอบประโยค ‘ทำไมนายถึงเลิกไปหาหมอ’ มากกว่า! โคตรฮาจริง!”

“หลังจากโดนด่าจนอยู่ในสภาพน่าสมเพชแบบนั้น ฉันคิดว่าเถียนปินคงไม่กล้ามาทำงานวันพรุ่งนี้แล้วล่ะ!”

อาจารย์เฝิงไม่รู้ว่าจะหัวเราะดีหรือร้องไห้ดี “จางน้อยคนนี้…ฉันอุตส่าห์บอกให้ลบข้อความแล้วก็ใจเย็นไว้แล้วนะ แต่เขากลับ…เฮ้อ เป็นแบบนี้ไปจนได้”

พนักงานอีกคนที่สนิทกับเถียนปินกล่าว “จางน้อยทำแบบนี้ได้ยังไงกัน? นี่มันทำให้เราเสียชื่อกันหมดเลยนะ คิดดูสิป่านนี้พวกเขาคงคิดว่าพวกเราทั้งสถานีเป็นแบบจางน้อยกันไปหมดแล้ว!”

เสี่ยวฟางขัดขึ้นมา “อาจารย์เถียนต่างหากที่เป็นคนเริ่มก่อน อาจารย์จางแค่ป้องกันตัวเท่านั้นเอง!”

…

เรื่องทุกอย่างดูเหมือนว่าจะสงบลงแล้ว แต่ในความจริงมันยังห่างไกลจากคำๆ นี้นัก

‘คำด่าทอชื่อดัง’ ของจางเย่ยังไม่เคยปรากฏขึ้นบนโลกนี้มาก่อน แต่ในโลกของเขาคำพวกนี้ถือว่าเป็นวลียอดฮิตที่ทุกคนต่างรู้จักดีกันหมด ความจริงแล้วตอนที่จางเย่ใช้คำด่าทอเหล่านี้เขาไม่ได้รู้สึกดีนักหรอก ทำไมน่ะเหรอ? ก็เพราะว่าในโลกเก่าของเขา คำพวกนี้มันถูกใช้ซ้ำแล้วซ้ำเล่าจนเชยไปแล้วยังไงล่ะ ตัวอย่างเช่น ‘ฉันซื้อนาฬิกาหนึ่งอันปีที่แล้ว’...คนในโลกเก่าของจางเย่รู้จักกันหมดและใช้กันอย่างแพร่หลายจนเรียกได้ว่าขาดเสน่ห์ไปเลยทีเดียว หรืออย่างประโยคที่ว่า ‘อย่าลงไปกัดกับพวกสัตว์’ ถ้าจางเย่โพสต์คำนี้ลงในบอร์ดของโลกเก่าเขาล่ะก็ ผู้คนคงตอบกลับมาว่า ‘ยินดีด้วยท่านผู้เฒ่า เพิ่งเข้าอินเทอร์เน็ตเป็นครั้งแรกสินะ’ เพราะมันถูกใช้กันมากเกินไปจนไม่มีใครใช้อีกแล้ว อย่างไรก็ตาม ในโลกนี้ไม่มีใครเคยได้ยินมันมาก่อน ดังนั้นทันทีที่จางเย่รัวคำเหล่านี้ออกมาเป็นชุด ชาวเน็ตของโลกนี้ถึงได้รู้สึกตื่นตาตื่นใจกันขนาดนี้!

บางคนถึงขั้นก๊อปปี้คำพวกนี้จัดทำเป็นลิสต์แล้วส่งต่อๆ กันไปให้คนอื่นๆ ได้ชื่นชมกันต่ออีกด้วย!

ระหว่างนี้หลายคนในวงการสื่อเริ่มหันมาตอบ

“ใจเย็นๆ ก่อนทั้งคู่นั่นแหละ สงบสติได้แล้ว!”

“ดูนั่นสิ”

“ประโยคใหม่กำลังจะมาเหรอ”

“มันยังไม่จบอีกงั้นเหรอ?”

บางคนที่ทำงานในกลุ่มสถานีวิทยุท้องถิ่นใกล้ๆ กันหรือเขตอื่นๆ ต่างเริ่มแสดงความวิตกกังวลออกมา

เรื่องที่เกิดขึ้นนี้อาจจะไม่ถือว่าเป็นอะไรมากนักในวงการบันเทิงรูปแบบอื่นๆ แต่สำหรับวงการวิทยุต้องถือว่ามันได้สร้างความสั่นคลอนแก่วงการมากทีเดียว พนักงานจากสถานีวิทยุอื่นๆ ต่างล็อกอินเข้ามาที่เวยป๋อหลังจากได้ยินข่าวเรื่องการทะเลาะกันระหว่างเถียนปินและจางเย่ หลังจากพวกเขาเห็นคำด่าทอของจางเย่แล้วทุกคนต่างคิดไปในทางเดียวกันว่า ในอนาคตคุณจะไปลบหลู่ใครก็ได้ไม่มีปัญหา แต่ห้ามไปลบหลู่คนแบบนี้เด็ดขาด พี่สาวนายสิ ทำไมถึงด่าได้โหดขนาดนี้ ถ้าคนที่เป็นโรคหัวใจเจอคำด่าทอเหล่านี้เข้าไป มีหวังได้หัวใจวายตายเพราะความโกรธแน่นอนเลย!

การต่อสู้ยังไม่จบง่ายๆ

บางคนพยายามเข้าร่วมในการตอบโต้อย่างไม่มีวี่แววว่าจะเหนื่อยล้า

จางเย่เป็นดั่งนักรบในตอนนี้ เขาไม่แม้กระทั่งกินข้าวเย็น ชายหนุ่มกำลังรออยู่หน้าคอมพิวเตอร์เผื่อว่าเถียนปินจะโผล่มาอีกครั้ง เขาอยู่ในสภาพพร้อมรบทุกเวลาโดยไม่มีแม้แต่ความหวั่นเกรง จนในที่สุด เมื่อเห็นว่าอีกฝ่ายไม่กล้าแม้แต่จะส่งเสียงครางอีก จางเย่จึงได้ส่งประโยคปิดท้ายไป

ข้อความสุดท้ายของจางเย่เขียนไว้ว่า “โปรดทราบ: คำพูดที่ผมได้โพสต์ไปเหล่านั้นมาจากผมเองเป็นการส่วนตัว หาได้มีส่วนเกี่ยวข้องกับสถานีไม่ ผมไม่ใช่คนที่ชอบใช้คำหยาบคาย อย่างไรก็ตามหากใครคิดจะระรานผม อย่าหวังว่าผมจะนั่งอยู่เฉยๆ สำหรับคนที่พยายามด่าผมก่อนหน้านี้โดยที่ผมไม่ได้ไปทำอะไรให้ ผมขอมอบประโยคนี้กลับไป โปรด(QU/ชวี) รัก(NI/นี) ษา(MA/มา) ตัว(DE/เตอะ)!” ประโยคสุดท้ายนี้ก็เป็นหนึ่งในคำยอดฮิตจากโลกเก่าจางเย่เช่นกัน คำสี่คำยังมีความหมายเหมือนเดิมเพียงแต่ตัวพินอิน* ที่เขียนกำกับเอาไว้ไม่ได้สื่ออย่างนั้น แน่นอนว่าโลกนี้ก็ไม่เคยมีใครเห็นอะไรเช่นนี้มาก่อนเหมือนกัน!

เหล่าคนที่เห็นต่างสับสนและทำอะไรไม่ถูก!

“โปรดรักษาตัว?”

“เอ๋ ทำไมอยู่ๆ อาจารย์จางเย่ถึงเปลี่ยนท่าทีแบบนี้ล่ะ?”

“เขาไม่ได้เปลี่ยนเลย! ฮ่าๆ! ดูสิ ดูตรงตัวพินอินด้านหลังของ ‘โปรดรักษาตัว’! อย่าไปมองที่คำของมัน!”

“ตัวพินอิน? QU/ชวี? NI/นี? MA/มา? DE/เตอะ? ไปหาแม่มึ*ไป๊! อุ๊ปส์!”

“โอ๊ยมันมีคำที่ซ่อนอยู่นี่! ฮ่าๆๆ ฉันหัวเราะแทบตายแล้วเนี่ย! โอ๊ยกรามฉันค้างแล้ว! เกิดมาเพิ่งเคยหัวเราะหนักขนาดนี้!”

“พลังทำลายของอาจารย์จางเย่ช่างเหลือร้ายนัก! ใครก็ตามที่กล้าดูหมิ่นเขาจะไม่มีวันมีจุดจบที่ดี! ได้แต่ร้องขอให้พระเจ้าช่วยเหลือเท่านั้น! จากวันนี้เป็นต้นไป ฉันขอประกาศว่าอาจารย์จางจะเป็นผู้นำของฉัน!”

“นี่มันช่างเป็นการสรรค์สร้างจากพระเจ้า!”

“ฮ่า! ฉันขอร่วมด้วย!”

“ไม่ว่าใครหน้าไหนที่คิดว่าตัวเองแกร่ง จำไว้ว่าเหนือฟ้ายังมีฟ้า!”

“นี่เป็นครั้งแรกที่ฉันรู้สึกว่า ได้เรียนรู้แง่มุมของการด่าทอแบบใหม่ๆ อย่างแท้จริง!”

“อย่างที่ข้างบนบอก ฉันขอเสริมว่านี่เป็นครั้งแรกที่ฉันได้รู้ว่าการด่าทอสามารถสร้างสรรค์อย่างเป็นศิลปะได้ขนาดนี้!”

หลังจากสงครามบนเวยป๋อสิ้นสุดลง ทางฝั่งเถียนปินได้ล้มหายตายไปเป็นจำนวนมาก โดยที่มีจางเย่ยืนอยู่เหนือซากศพพวกนั้น! ไม่มีใครกล้าท้าทายชายหนุ่มอีกต่อไป!

สงครามฝีปากบนเวยป๋อก่อนหน้านี้ไม่เคยมีการสิ้นสุดลงมาก่อน แต่ละฝั่งจะผลัดกันตอบโต้ไปมาอย่างไม่ยอมแพ้โดยที่ไม่มีใครสามารถตัดสินแพ้ชนะได้ เพราะไม่มีใครยอมใครทั้งนั้น แต่สงครามวันนี้กลับต่างออกไป จางเย่สามารถก่นด่าจนทำให้คนหลายร้อยคนหุบปากไม่กล้าเอ่ยอะไรอีก! แถมเขายังทำได้ด้วยตัวคนเดียวอีกต่างหาก! ผู้เฝ้ามองหลายคนที่ได้ประจักษ์ต่อเหตุการณ์ตรงหน้าต่างรู้สึกเลือดลมพลุ่งพล่านขึ้นมาอย่างตื่นเต้น! แค่หนึ่งคนที่ยืนขวางทัพไว้ตรงนี้ ทำให้อีกหมื่นคนไม่สามารถบุกตีฝ่าไปได้!

นี่มันการต่อสู้แบบไหนกัน!?

ทำไมมันถึงได้น่าพรั่นพรึงเช่นนี้!?

ประโยคสุดท้ายของจางเย่ทำให้จำนวนแฟนคลับของชายหนุ่มเพิ่มมาอีกถึง 6,000 คน เหล่าแฟนคลับพวกนี้มาเพราะการด่าล้วนๆ หากมองไปทั่วทั้งโลกอินเทอร์เน็ตแล้ว คงมีเพียงจางเย่คนเดียว ที่สามารถเพิ่มจำนวนแฟนคลับได้อย่างรวดเร็วด้วยคำด่าสาปส่งแบบนี้!
*-*-*-*-*-*-*-*-*-*-*-*-*-*-*-*-*-*-*

* พินอินคือคำอ่านของตัวอักษรภาษาจีนที่ถูกถอดเสียงออกมาเขียนในรูปแบบของตัวอักษรภาษาอังกฤษเพื่อให้อ่านได้ง่ายขึ้น)


[Go To Next Chapter]( ./34.md)