##บทที่ 48 : รายการไม่โดนยุบ!
วันจันทร์

วันนี้เป็นวันสำคัญ จางเย่ตื่นตั้งแต่ตี 5 รู้สึกกระสับกระส่ายจนนอนต่อไม่ลง เขามาถึงที่ทำงานแต่เช้า ออฟฟิศยังร้างไร้ผู้คน บรรณาธิการจางที่เป็นคนถือกุญแจออฟฟิศก็ยังมาไม่ถึง จางเย่จึงลงไปที่ล็อบบี้ชั้นล่างเพื่อเอากุญแจของช่องวรรณกรรม ก่อนจะเปิดเข้าห้องไป

ชายหนุ่มนั่งดูข่าว

เช็กเว็บด้วยชื่อตัวเอง

ไล่อ่านคอมเมนต์ของรายการ

สามอย่างนี้เป็นสิ่งที่จางเย่ทำอยู่ทุกเช้า ข่าวภาคเช้าดูแค่ผ่านตาก็พอแล้ว คอมเมนต์ส่วนใหญ่ก็ยังเหมือนเมื่อวาน ไม่ด่าทอจางเย่ที่โหดร้ายเพราะตัดตอนนิทาน ก็เรียกร้องไม่ให้ ‘จากวัยชราสู่วัยเยาว์’ ปิดตัว จางเย่ค้นหาชื่อตัวเองแล้วก็ต้องแปลกใจที่ได้เห็นว่าภายในวันเดียว ชื่อของเขาโดนเสิร์ชถึง 16,000 ครั้งบนเว็บไซต์ค้นหาข้อมูลที่ใหญ่ที่สุดของประเทศ! แม้ว่าจะเอาไปเทียบกับดาราระดับเอที่มีคนเสิร์ชเป็นแสนเป็นล้านไม่ได้ แต่ก็นับว่าขึ้นมาเยอะมาก ที่สำคัญนี่ไม่ใช่การเสิร์ชด้วยชื่อรายการ ไม่ใช่ด้วยชื่อนิทานหรือนิยายของเขา แต่เป็นสองคำว่า ‘จางเย่’

‘คนขุดสุสาน’ มียอดเสิร์ช 10,000+ ครั้งไม่ใช่เรื่องแปลก เพราะมีคนเสิร์ชเกือบหมื่นครั้งอยู่ทุกวัน!

ยอดเสิร์ชของ ‘กระต่ายน้อยเด็กดี’ เกินหมื่นก็ไม่แปลกเหมือนกัน ที่จริงมันเกิน 110,000 ด้วยซ้ำเมื่อวันก่อนนี้!

ทุกชื่อเป็นการเสิร์ชก็จริง แต่คุณค่าของการเสิร์ชด้วยชื่อจางเย่นั้นแตกต่างไปอย่างสิ้นเชิง เพราะนี่หมายความว่าผู้ฟังหลายคนที่เข้ามาฟังรายการเริ่มรู้จักเสียงบนคลื่นวิทยุ ‘จางเย่’ นี่เป็นสัญญาณว่าความนิยมในตัวเขาได้เพิ่มสูงขึ้น ความใฝ่ฝันของจางเย่คือการเป็นซูเปอร์สตาร์ที่ยิ่งใหญ่ที่สุดและโด่งดังที่สุดของโลกนี้ เขารู้ว่าวงการนี้เป็นอย่างไร การมีคนติดตามผลงานชิ้นใดชิ้นหนึ่งเป็นเพียงแค่ก้าวแรก เป็นความนิยมเพียงผิวเผินและไม่มั่นคง เพราะเมื่อผลงานชิ้นนั้น ‘หมดอายุ’ ผู้คนก็จะเริ่มลืมเลือน ความนิยมที่ติดมาเพียงผิวเผินก็จะจางไปจนแทบไม่เหลืออะไร แต่ถ้าหากผู้คนรู้จักเจ้าของผลงาน มันจะแตกต่างออกไป ความหมายของมันลึกซึ้งกว่าความนิยมที่มีให้กับชิ้นงานมากนัก

ทันทีที่ความนิยมในตัวเขาเพิ่มขึ้น ต่อให้เป็นเรื่องไม่ดี ก็ยังนับว่าเป็นชื่อเสียงได้ จางเย่รู้สึกได้ว่าความฝันของเขากำลังเริ่มออกเดินทางแล้วและมันไม่ได้หยุดลงแม้แต่น้อย เขากำลังขยับเข้าใกล้เป้าหมายอยู่ทุกวินาที

แต่ทว่า แม้นี่จะเป็นเรื่องดี เขาก็ยังไม่รู้สึกพอใจนัก

นั่นเป็นเพราะชะตากรรมของรายการ ‘จากวัยชราสู่วัยเยาว์’ นั้นยังไม่แน่นอน หากรายการปิดตัวลง เขาก็จะไม่มีพื้นที่ให้แสดงผลงาน และก็จะไม่สามารถสั่งสมความนิยมผ่านผลงานชั้นเลิศได้เพิ่มขึ้นอีก ค่าความนิยมน้อยนิดที่ได้มาก็คงจะรักษาไว้ได้ไม่นานก่อนจะสูญสลายไปในที่สุด

"หืม จางน้อย มาแล้วเหรอ?"

"อาจารย์จาง ทำไมมาเช้าจังวันนี้?"

ประมาณ 8 นาฬิกา เพื่อนร่วมงานก็เริ่มทยอยกันมาถึง

อาจารย์เฝิงก็มาแต่เช้าเช่นกัน หลังจากเห็นจางเย่ พวกเขาต่างสบตากันและกล่าวทักทาย จากนั้นก็ไม่มีใครพูดอะไรอีก ทั้งสองคนต่างรู้แก่ใจ อาจารย์เฝิงก็กำลังรอผลอยู่เช่นกัน เขาต้องการจะเห็นว่าจางเย่สามารถสร้างปฏิหาริย์ได้อีกครั้งในประวัติศาสตร์หรือไม่!

คนจำนวนไม่น้อยก็ถกเถียงกันเกี่ยวกับเรื่องนี้

“นายคิดว่าสถานีจะยกเลิกการยุบรายการ ‘จากวัยชราสู่วัยเยาว์’ หรือเปล่า?”

“ฉันว่าไม่หรอกน่า เจี่ยน้อยนั่นเป็นถึงญาติของท่านรองฯ เจี่ยเชียวนะ นายลืมไปรึไง?”

"แต่ตอนนี้อาจารย์จางน้อยก็ทำรายการได้ดีจนเรตติ้งขึ้นมาอยู่ตั้งอันดับสอง ถ้าสถานีไม่ยกเลิกประกาศที่ออกไปก่อนหน้านี้ พวกเขาจะรับแรงกดดันไหวเหรอ?"

"นั่นสิ ผู้ฟังเข้ามาด่าเสียจนเว็บของสถานีล่มไปเลย!"

"แต่ก็ไม่ได้หมายความว่าจะไม่โดนยุบนี่ เรื่องแบบนี้ไม่เคยเกิดขึ้นมาก่อน"

“แล้วก่อนนี้เคยมีรายการภาคดึกขึ้นถึงอันดับสาม รายการเด็กขึ้นอันดับสองไหมล่ะ ไม่เคยเกิดก็ไม่ได้แปลว่าเกิดไม่ได้!”

"เราจะไปรู้ได้ยังไงว่าผู้บริหารคิดอะไรอยู่? คงได้แต่รอดูเท่านั้นแหละ"

ตอนนี้เองที่เถียนปินมาถึงที่ทำงาน เจี่ยเหยียนก็เช่นกัน เลยไม่มีใครพูดเรื่องนี้ต่อ

ทั้งออฟฟิศเงียบกริบราวกับว่าทุกคนกำลังจับตามองจางเย่และเจี่ยเหยียน ทุกคนรู้ดีว่าวันนี้เป็นวันของพวกเขา เป็นวันแห่งสงคราม!

9 นาฬิกา จ้าวกั๋วโจวเข้ามาตรงเวลา เห็นได้ชัดว่าเขาเพิ่งมาถึงที่ทำงานเพราะในมือยังคงถือกระเป๋า เขาไม่ได้แวะห้องทำงานของตัวเองก่อนแต่ตรงมาเพื่อประกาศผลเรตติ้งของเมื่อวาน “ทุกคนมากันครบแล้วใช่ไหม? ถ้างั้นก็หยุดมือก่อน ฉันจะประกาศเรตติ้งเดี๋ยวนี้แหละ”

ทุกคนเคร่งเครียดจริงจังมาก หลายคนอยากรู้เรตติ้งเมื่อวานนี้ของ 'จากวัยชราสู่วัยเยาว์' ถึงแม้ว่าจางเย่จะทำสำเร็จที่เสี่ยงเอานิทานชุดมาเล่าในวันแรก ก็ไม่ได้หมายความว่าวันที่สองจะสำเร็จเหมือนกัน อาจเป็นไปได้ที่ผู้ฟังไม่รู้ว่าเรื่องที่เล่าเป็นนิทานชุดก็เลยฟังโดยไม่ได้คิดอะไร บางทีพวกเขาอาจจะหมดความอดทนในวันที่สองเมื่อรู้ตัวว่านี่เป็นนิทานชุด? ทุกอย่างเป็นไปได้ทั้งนั้น ดังนั้นตัวเลขเรตติ้งจึงสำคัญที่สุดในสงครามระหว่างจางเย่กับเจี่ยเหยียนในวันนี้

“อันดับหนึ่ง ‘พูดคุยรอบโลก’ เรตติ้ง 3.81%” จ้าวกั๋วโจวหันไปมองหวังเสี่ยวเหม่ยอย่างพึงพอใจ “อาจารย์เสี่ยวเหม่ย ทำได้ดีมาก หลังจากที่บอกไปวันนั้นก็เห็นการเปลี่ยนแปลงได้อย่างชัดเจน ในรายการเมื่อวานนี้มีหลายอย่างเพิ่มเข้ามา หึๆ ผมชอบสคริปต์ตอนกินแตงโมนั่นมาก คุณคิดสดกลางรายการเลยหรือเปล่า?”

หวังเสียวเหม่ยยิ้ม “ใช่ค่ะ”

“พูดได้ดี ทำต่อไปนะ ฉันคิดว่ารายการคุณจะทะลุสี่เปอร์เซ็นต์ในอีกไม่นาน” หลังจากพูดจบ จ้าวกั๋วโจวก็ก้มมองตาราง “อันดับสอง…”

ไม่รู้ว่าตั้งใจหรือเปล่าเพราะเหมือนว่าเขาจะเงียบไปครู่ใหญ่

จนทุกคนตาละห้อย จ้าวกั๋วโจวจึงพูดต่อ “อันดับสอง ‘จากวัยชราสู่วัยเยาว์’ เรตติ้ง…” แล้วก็เงียบไปอีกครั้ง “2.78%!”

ว้าว!

ทุกคนแตกตื่นโกลาหล!

2.78%? แม่*อะไรกันวะ!

บ้าไปแล้ว! จะไม่มีใครหยุดเอ็งได้เลยรึไง!?

ต้องเข้าใจก่อนว่ารายการ ‘จากวัยชราสู่วัยเยาว์’ มีเรตติ้งแค่ศูนย์จุดนิดหน่อยเมื่อไม่กี่วันก่อน กระทั่งเมื่อวานกับวานซืนเรตติ้งก็ยังอยู่ที่ประมาณ 2.4% แล้ววันนี้ยังเพิ่มขึ้นอีกมากกว่า 0.3% เนี่ยนะ? ถ้าเป็นแบบนี้ต่อไป จะไม่ทะลุเกินสามเลยเหรอ? แม่*****! มหัศจรรย์เกินไปแล้ว!

หลายคนสูดปากเสียงดัง!

จากสถานการณ์ในตอนนี้ เป็นเรื่องยากที่ ‘บันเทิงรายวัน’ จะไล่ตาม ‘จากวัยชราสู่วัยเยาว์’ ได้ทัน รายการที่ครองอันดับสองตลอดกาลคงได้แต่ฝันว่าจะได้ตำแหน่งคืน เอ่อ จะพูดแบบนั้นก็คงไม่ได้เช่นกัน เพราะรายการจะหยุดออกอากาศแล้ววันนี้ เมื่อไม่มีรายการก็ไม่มีเรตติ้ง ดังนั้น ‘บันเทิงรายวัน’ ก็จะได้อันดับสองคืนมาโดยไม่ต้องสู้....

อาจารย์เฝิงเป็นคนที่มีความสุขที่สุด เขาคว้าแขนของจางเย่และบีบจนแน่น

จางเย่เตรียมใจเรื่องเรตติ้งวันนี้ไว้แล้ว เมื่อวานซืนเป็นวันแรกที่ ‘พ่อมดแห่งออซ’ ออกอากาศ เขาตั้งใจเลือกนิทานที่สามารถจับใจคนทุกวัย เพื่อรั้งผู้ฟังจำนวนมากที่เข้ามาเพราะ ‘กระต่ายน้อยเด็กดี’ ให้อยู่หมัด ความจริงได้พิสูจน์แล้วว่าจางเย่ทำสำเร็จ ไม่เพียงแค่ทำได้ แต่เขาทำได้ดีจนแทบจะสมบูรณ์แบบ เมื่อวานเป็นวันที่สองของเรื่อง เป้าหมายของจางเย่ไม่ใช่แค่เพื่อรักษาฐานผู้ฟัง ภายใต้แนวคิดที่จะสร้างฐานผู้ฟังใหม่ เป้าหมายของเขาคือสร้างนิสัยให้ผู้คนเข้ามาติดตามฟัง ทำให้ทุกคนต้องตั้งตารอ ‘จากวัยชราสู่วัยเยาว์’ ทุกวันเพื่อฟังนิทานชุด เพราะหากพลาดตอนใดตอนหนึ่งไปก็จะตามไม่ทัน แถมยังเป็นการบังคับให้ผู้ฟังยอมรับนิทานชุดอีกด้วย ตอนนี้จากผลเรตติ้ง จางเย่ก็รู้ว่าเขาทำสำเร็จแล้ว!

ตราบใดที่ ‘จากวัยชราสู่วัยเยาว์’ ไม่ถูกยุบ จางเย่ก็เชื่อมั่นว่าเรตติ้งของ ‘พ่อมดแห่งออซ’ จะเพิ่มขึ้นอย่างต่อเนื่อง!

นี่คือประโยชน์ของนิทานชุด!

นี่คือข้อได้เปรียบของนิทานชุด!

จ้าวกั๋วโจวไม่ได้เอ่ยชมจางเย่เหมือนเมื่อวานนี้ พูดเพียงผ่านๆ ก่อนที่จะประกาศผลที่เหลือต่อไป ท่าทีคลุมเครือแบบนี้ทำให้ทุกคนยิ่งงงงัน

เมื่อประกาศจบ จ้าวกั๋วโจวก็ทำตัวเหมือนเมื่อวาน หมุนตัวกลับแล้วเดินจากไป

เจี่ยเหยียนอึ้งไปครู่หนึ่ง เขานึกว่าจ้าวกั๋วโจวจะพูดอะไรบ้าง แต่สุดท้ายก็ไม่มี เหมือนเมื่อวานเขาวิ่งตามไปจนทัน

"หัวหน้าครับ!"

"เสียวเจี่ย?"

"ผมอยากจะคุยด้วยครับ คุณพอมีเวลาไหม?"

"ได้สิ ตามฉันมาที่ห้อง"

เมื่อพวกเขาออกไป พี่สาวโจวก็กระตุ้นจางเย่ “จางน้อย เธอก็ไปด้วยสิ!”

“ใช่แล้ว ไปบ้างสิ!” ป้าหวังผสมโรงด้วยอีกคน “เธอควรจะรีบฉวยโอกาสเอาไว้ พูดจาให้รื่นหูหน่อย ใครจะไปรู้ ผู้บริหารอาจจะเปลี่ยนใจก็ได้!”

ก่อนหน้านี้ความนิยมในตัวจางเย่นั้นแย่มาก ข้อแรกเป็นเพราะเขาล่วงเกินผู้บริหาร ข้อสองเพราะเขาเพิ่งเข้าทำงาน ยังไม่ได้พูดคุยทักทายกับใครมากนัก และก็ไม่ได้รู้จักใครมากมาย ทำให้ไม่ทันได้ผูกมิตรกับคนอื่น ตอนนี้ผลจากนิทานที่เล่าไป ทำให้จางเย่กลายเป็นที่ชื่นชอบของสาวๆ 5-6 คนในออฟฟิศ 

ยิ่งไปกว่านั้น เจี่ยเหยียนที่ยังเด็กแต่เพราะทำตัวก้าวร้าวไม่ให้เกียรติอาจารย์เฝิงตั้งแต่วันแรก ทำให้พนักงานอาวุโสหลายคนไม่ชอบขี้หน้า ดังนั้นพวกเขาเลยเอนเอียงมาทางจางเย่ทีละน้อย พวกเขาไม่ใส่ใจที่จางเย่ปากจัดด่ากราดหลังจากทะเลาะกับเถียนปินบนอินเทอร์เน็ต เถียนปินเป็นคนชอบพูดนินทาลับหลังคนอื่นและเป็นคนเริ่มก่อน จางเย่แค่ตอบโต้ ถือว่าพออนุโลมลดโทษให้ได้

นอกจากนี้ต่อให้จางเย่นิสัยแย่ขนาดไหน เขาก็ไม่เคยดูหมิ่นหยาบคายต่อผู้อาวุโสในสถานี เคยมีสักครั้งไหมที่จางเย่ไม่สุภาพเมื่อพบกัน? จากจุดนี้ ในใจของพนักงานรุ่นเก่า จางเย่ก็เหนือกว่าเจี่ยเหยียนเป็นสิบเท่า!

“ไม่ต้องหรอกครับ” จางเย่ไม่ยอมไป

“เธอรักศักดิ์ศรีมากไปหรือเปล่า ก้มหัวลงหน่อยจะตายรึไง?” ป้าหวังฉุนเฉียวใส่

จางเย่เข้าใจสถานการณ์อย่างชัดเจน “ผมได้ทำอย่างดีที่สุด พยายามมากที่สุดแล้ว คำตัดสินของผู้บริหารก็คงจะออกมานานแล้ว ผมคงจะไปเปลี่ยนอะไรไม่ได้หรอกครับ”

แม้ปากจะพูดไป แต่ความรู้สึกช่างทรมาน

เจี่ยเหยียนหายไปถึงสองชั่วโมงแล้ว แต่ก็ยังไม่กลับมา

จางเย่ดูนาฬิกาซ้ำแล้วซ้ำเล่า เขาเดินไปที่ออฟฟิศผู้บริหารแต่กลับไม่มีใครอยู่ เขากลับมาที่ออฟฟิศแล้วถามบรรณาธิการอาวุโสคนหนึ่ง “บก.สวีครับ รายการภาคบ่ายใกล้จะถึงเวลาแล้ว หัวหน้าก็ไม่อยู่ เกิดอะไรขึ้นครับ? แล้วรายการวันนี้จะทำอย่างไรดี?

บรรณาธิการสวีตัดสินใจไม่ถูก โทรหาผู้อำนวยการจ้าวก็ไม่ติด!

สุดท้ายใกล้เที่ยงเข้าไปทุกที จางเย่จึงถาม “จะเอายังไงดีครับ?”

บรรณาธิการฉูตบหน้าผาก “จางน้อย ทำไมนายไม่อัดรายการไปก่อนล่ะ?”

“อัดไม่ทันแล้วครับ สายป่านนี้แล้ว ทำได้แค่ออกอากาศสดเท่านั้น” จางเย่ชี้ไปที่นาฬิกาข้อมือ

บรรณาธิการฉูเดาะลิ้น “งั้นก็ออกอากาศสดไป นายจัดการไปได้เลย เสร็จแล้วค่อยมาคุยกัน!”

จางเย่ตอบรับและเรียกตัวผู้ช่วยของเขามาทันที “เสี่ยวฟาง รีบจองห้องสตูดิโอถ่ายทอดสดเลย ยิ่งเร็วยิ่งดี” เขาหยิบขวดน้ำแร่ขึ้นมาดื่มให้ชุ่มคอก่อนจะออกเดิน

…

เที่ยงตรง

จางเย่กดปุ่มเปิดเสียง “สวัสดีครับคุณผู้ฟัง เนื่องจากเกิดเหตุขัดข้องบางประการ รายการวันนี้จึงยังเป็น ‘จากวัยชราสู่วัยเยาว์’ นะครับ ผมจะเล่าเรื่อง ‘พ่อมดแห่งออซ’ ต่อนะ บทที่ 5 ช่วยชีวิตหุ่นกระป๋อง”

…

จางเย่ออกอากาศสดจนจบรายการ เมื่อออกจากสตูดิโอกลับมาที่ออฟฟิศตอนบ่ายโมง เขาก็พบเจี่ยเหยียนที่นั่งเงียบไม่พูดไม่จา

เมื่อเจี่ยเหยียนเห็นจางเย่ ก็เงยหน้าขึ้นแล้วรีบก้มหัวลงพิมพ์คอมพิวเตอร์ต่อทันที ดูไม่มีท่าทียโสเหมือนวันแรกที่เข้ามาทำงาน

จางเย่พอจะเข้าใจได้ลางๆ เขาเดินไปหาอาจารย์เฝิง “รายการเราจะไม่โดนยุบ?”

อาจารย์เฝิงกระซิบ “ไม่ได้พูดว่าไม่ยุบ แต่ผู้อำนวยการจ้าวก็ไม่ได้พูดอะไรตอนที่รู้ว่าเธอออกอากาศสด เหมือนตั้งใจให้เราจัดรายการจนจบ ทางสถานีก็ไม่ได้พูดถึงเรื่องยุบรายการอีกด้วย”

จางเย่ถอนหายใจโล่งอก รู้สึกเหมือนได้ปลดภาระลง “อาจารย์เฝิง ในที่สุดผมก็ไม่ทำให้คุณผิดหวัง ผมรักษารายการไว้ได้แล้วครับ!”

อาจารย์เฝิงบีบไหล่เขา “พรุ่งนี้ฉันจะไม่ได้เข้ามาแล้ว เธอสั่งลาฉันด้วยของขวัญชิ้นใหญ่! ขอบใจนะ!”

“อย่าพูดอย่างนั้นสิครับ มันสมควรอยู่แล้ว ผมเองก็ไม่อยากให้รายการปิดตัวลง” จางเย่บอก

เถียนปินได้แต่คับแค้นใจ เป็นแบบนี้ไปได้ยังไง!? ผู้บริหารยอมมันจริงๆ เหรอ?

อู่ต้าเทาก็ยอมรับไม่ได้ ทางสถานีจะไม่ยุบรายการจริงๆ น่ะเหรอ? พวกเขาจะปล่อยให้จางเย่ได้ทำตามใจชอบอย่างนั้นเหรอ?

ทุกคนมองภาพตรงหน้าด้วยความรู้สึกหลากหลายจนอธิบายไม่ถูก สองสามวันมานี้มีเรื่องเกิดขึ้นมากมายเกินไป

คิดย้อนไปถึงวันที่จางเย่ประกาศอย่างอาจหาญว่า ‘จากวัยชราสู่วัยเยาว์’ จะไม่ถูกยุบ ไม่มีใครสักคนเชื่อหรือคิดจริงจัง แต่เมื่อให้เวลาจางเย่ห้าวันจัดรายการแค่ห้าตอน สถานการณ์ก็พลิกกลับตารปัตร เขาได้เปลี่ยนรายการที่ร่อแร่รั้งท้ายให้กลายเป็นตำนานแห่งเรตติ้งปาฏิหาริย์ ผลงานนี้ช่างน่าตื่นตะลึงเสียจนผู้บริหารสถานียังพูดไม่ออก!

ผู้เยาว์ฝีมือฉกาจอะไรเยี่ยงนี้!

คลื่นลูกใหม่แซงคลื่นลูกเก่า! 

เหตุการณ์นี้ทำให้ทุกคนเริ่มตระหนักว่าคนอื่นอาจจะต้องก้มหัวประนีประนอมเพื่อหน้าที่การงาน แต่เมื่ออยู่ต่อหน้าผู้มีฝีมือและผลลัพธ์อันแท้จริง ความคิดเช่นนั้นกลับดูน่าเย้ยหยัน ดูอย่างเจี่ยเหยียนสิ เป็นญาติกับผู้บริหารสถานีแล้วยังไง? รายการที่วางแผนไว้กลับไม่ได้ออกอากาศ! ไม่อาจมาแทนที่รายการของจางเย่ได้ เจี่ยเหยียนต้องไปเข้าคิวรอแต่โดยดี! เหตุผลน่ะเหรอ? ก็เพราะจางเย่ได้สร้างผลงานที่ไม่มีใครสร้างได้อีกแล้วน่ะสิ! ‘จากวัยชราสู่วัยเยาว์’ ได้อันดับสองของช่องวรรณกรรม! ได้อันดับสิบของทั้งสถานีวิทยุปักกิ่ง! ยังมี ‘เรื่องสยองขวัญยามค่ำคืน’ ที่อยู่อันดับสี่ของช่องวรรณกรรมและอันดับ 19 ของทั้งสถานี! แบบนี้แล้วยังจะมีใครสั่งย้ายจางเย่ได้อีก!

ครั้งนี้ จางเย่สามารถหาที่หยั่งรากแก้วลงได้แล้วจริงๆ เขาสร้างรากฐานที่มั่นคงให้กับตัวเองได้ด้วยความมานะบากบั่น!

-*-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./50.md)