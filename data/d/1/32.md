##บทที่ 31 : ทุกคำด่าช่างคลาสสิก!
สงครามฝีปากยังคงดำเนินต่อไป

เถียนปินใช้เวยป๋อมานานแล้วทำให้เขามีฐานแฟนคลับค่อนข้างมาก แถมยังจงรักภักดีต่อเขา ด้วยการนำทัพของเถียนปิน เหล่าแฟนคลับของจางเย่จึงเริ่มถอยทัพทีละน้อย!

“เหอะ พวกแกด่าสู้เราไม่ได้ล่ะสิ ใช่มั้ยล่ะ?”

“ถ้าไม่ไหว ก็ไสหัวไปซะ!”

“ยังจะช่วยไอ้จางเย่มันอีกเหรอ? พวกแกไสหัวไปกับมันได้แล้ว!”

คำสบถก่นด่าลามไปทั่ว เหล่าแฟนๆ ของจางเย่แทบจะป้องกันตัวเองยังไม่ได้เลย!

ในเมื่อมีคนจากสถานีวิทยุโทรมาเตือนจางเย่ นั่นแปลว่าฝั่งเถียนปินก็ต้องมีคนโทรไปหาเช่นกัน อย่างไรก็ตาม ไม่ใช่แค่เถียนปินไม่ยอมลบข้อความในเวยป๋อของเขา เขากลับสุมไฟแฟนคลับของเขาให้มากขึ้นกว่าเดิม ตอนนั้นเองที่ความโกรธของจางเย่ปะทุออกมา!

ด่าไม่หยุดใช่ไหม?

ได้เลย เข้ามาสิ! ฉันจะเล่นงานให้หมดทุกคนเลย!

วันนี้ฉันจะแสดงให้พวกแกรู้ว่าเรื่องสงครามฉันก็ไม่แพ้ใคร!

คำศัพท์ในการใช้ด่าของจางเย่อาจมีไม่มากนัก แต่เขาไม่เคยหวั่น นั่นเพราะเขาไม่ได้สู้เพียงลำพัง! ชายหนุ่มใช้ประโยคและคำเปรียบเปรยยอดฮิตต่างๆ ในโลกเก่าของเขามาตอบโต้ “ถูกแล้ว ฉันมันคนเลวทรามที่หลงมัวเมาในความสำเร็จ แต่ใครบางคนกลับทำตัวไม่สมกับความเป็นคนเลยด้วยซ้ำ! พวกเขากำลังพูดถึงใครกันอยู่นะ? ฉันก็ไม่รู้เหมือนกันสิ เอ๊ะ นี่มันเวยป๋อของใครกันนะ? อ๊ะ นี่มันใช่บัญชีวีไอพีรึเปล่านะ? โอ้ มันไม่ใช่หรอก นายน่ะไม่ได้เป็นวีไอพีอีกแล้ว นายไม่ได้เป็นแม้กระทั่งวี จากที่ฉันเห็นนายมันก็แค่พี (ผายลม) ใบหน้าที่ดูดีของนายนั่นก็ไม่ได้ช่วยซ่อนไอคิวต่ำๆ ของนายเลย ฉันรู้สึกดีจริงๆ ตั้งแต่ครั้งแรกที่เห็นหน้านาย มันทำให้ฉันรู้สึกฉลาดขึ้นมาตั้งเยอะ ก็เพราะว่าดันมีคนโง่ๆ แบบนี้อยู่ยังไงล่ะ แล้วก็นะสหายเอ๋ย อย่าได้ไปด่าว่ากล่าวพวกมันเลย อย่าได้ลงไปกัดกับพวกสัตว์เหล่านั้น ถ้าคุณชนะ? คุณก็แค่เป็นสัตว์ป่ายิ่งกว่าสัตว์พวกนั้น ถ้าคุณแพ้? คุณจะไม่ใช่แม้กระทั่งสัตว์เลยด้วย ส่วนถ้าเสมองั้นหรือ? คุณก็ไม่ต่างจากสัตว์พวกนั้นเลยน่ะสิ! ขอเสริมอีกอย่างหนึ่ง พวกเราไม่มีทางสู้กับพวกคนโง่เง่าได้หรอก อย่าแม้กระทั่งไปหาเหตุผลจากพวกมัน เพราะพวกมันจะดึงเราลงไปต่ำตม แล้วจัดการเราซ้ำด้วยความช่ำชองที่โง่เขลานั่นยังไงล่ะ!”

ในโลกนี้ก็มีคำเปรียบเปรยที่เอาไว้ใช้ด่าเช่นกัน ตัวอย่างเช่น “ต้นไม้หนาทึบมันอยู่เต็มหน้าบ้านนายไปหมดเลย” นี่เป็นเพราะว่าช่วงครึ่งปีก่อนที่ผ่านมานั้น ต้นไม้หนาทึบที่ใช้เป็นร่มเงาได้ถูกปลูกที่โรงพยาบาลประสาทไปทั่วทั้งประเทศและกระจายออกไปอย่างไม่หยุดยั้ง จนในที่สุดคำว่าต้นไม้หนาทึบก็ถูกนำมาใช้ในการเหน็บแนมหรือเสียดสีอย่างสุภาพกับพวกคนที่บ้านั่นเอง ซึ่งมันคล้ายๆ กับสิ่งที่จางเย่ได้เขียนไป เพียงแต่พวกคำเปรียบเปรยที่ชายหนุ่มใช้ยังไม่เคยปรากฎขึ้นบนโลกนี้มาก่อน ยิ่งกว่านั้น คำเหล่านี้เรียกได้ว่าเป็นแก่นแท้ที่สกัดมาจากคนนับล้านเลยทีเดียว ด้วยความรู้ที่เหนือกว่าเช่นนี้ จางเย่จะแพ้ได้อย่างไรกัน?

ด้วยการตอบโต้ครั้งนี้ทำให้มีคอมเมนต์แห่กันเข้ามาเขียนอย่างมหาศาลในชั่วพริบตา!

“โอ้แม่เจ้า!”

“อาจารย์จางโต้กลับแล้ว!”

“ฮ่าๆๆๆๆ! เร็วเข้า มาดูนี่สิ!”

“อะไรจะเจ๋งขนาดนี้เนี่ย! นี่มันสุดยอดไปแล้ว!”

“ฉันยอมรับฝีมือของอาจารย์จางเย่อย่างสุดหัวใจก็วันนี้แหละ!”

“นิยายของเขาคลาสสิก กลอนของเขาก็คลาสสิก ฮ่าๆ มาตอนนี้ แม้กระทั่งคำด่าของเขาก็ยังคลาสสิก ว้าว ฉันตกหลุมรักอาจารย์จางเย่เสียแล้ว เขาโหดเกินไปจริงๆ!”

“อย่าได้ลงไปกัดกับพวกสัตว์เหล่านั้น? ฮ่าๆ!”

“จัดการด้วยความช่ำชองที่โง่เขลา? เทพมาก! นี่มันเป็นคำที่บรรยายได้ออกมาเทพจริงๆ!”

เถียนปินตอบกลับ ใครที่เห็นข้อความของเขาสามารถรับรู้ได้ถึงความขุ่นเคืองและความอับอายได้ไม่ยากนัก “นี่แกด่าฉันงั้นเหรอ? มีความเป็นผู้ดีอยู่กับตัวบ้างไหม? รู้รึเปล่าว่าตัวเองอยู่ในสถานะอะไรน่ะ?!!”

“ขอสนับสนุนอาจารย์เถียน!”

“ดีเจมารยาทแบบนี้ควรถูกไล่ออกไปซะ!”

“คนอะไรกันน่ะ! สถานีวิทยุจ้างคนแบบนี้เข้ามาทำงานได้ยังไงกัน?”

ในขณะที่จางเย่เข้าร่วมศึก ฝ่ายแฟนคลับของเถียนปินก็ช่วยกันตอบโต้ชายหนุ่มกลับด้วยเช่นกัน!

จางเย่ตอบกลับอย่างสุขุม “ฉันไม่ได้ด่าเลย แค่พูดความจริงให้ฟังเท่านั้น แค่ช่วยสอนให้คนอื่นๆ รู้ว่าควรจะสื่อสารกับคนแบบพวกนายยังไงแค่นั้นเอง ครั้งแรกที่ฉันได้คุยกับอาจารย์เถียน คำแรกที่ปรากฎขึ้นในหัวของฉันเลยก็คือคำว่า ‘บ่อ’(井)!”

บางคนถามอย่างสงสัย “บ่อ? บ่อน้ำงั้นเหรอ?”

“หรือว่ากบในบ่อ?” อีกคนคาดเดา

มีเพียงจางเย่เท่านั้นที่สามารถตอบข้อสงสัยได้ “井 มาจากคำว่า 二 (ทำอะไรโง่ๆ) ที่เขียนทั้งแนวตั้งแล้วก็แนวนอนไงล่ะ*”

ทันใดนั้นมีอีโมติค่อนรูปคนพ่นน้ำถูกส่งมาใต้ข้อความเต็มไปหมด “ฮ่าๆๆๆ!”

จางเย่ไม่หยุดง่ายๆ “อาจารย์เถียน ฉันสงสัยจริงๆ ทำไมนายถึงเลิกไปหาหมอแล้วล่ะ? เฮ้อ ตัวนายก็เลยเป็นแบบนี้ไปเลยไง แล้วทำไมกัน? มีอาวุธมากมายหลายประเภทในประเทศนี้ แต่ทำไมนายถึงเลือกฝึกใช้ดาบ(เจี้ยน) ในเมื่อฝึกดาบแล้วทำไมไม่ฝึกใช้ดาบชั้นสูงกัน ทำไมนายถึงไปเลือกฝึกดาบชั้นต่ำ (เซี่ยเจี้ยน/คุณธรรมตกต่ำ) แล้วทำไมนายถึงไม่ใช้ดาบเหล็กล่ะ ทำไมนายถึงใช้ดาบเงิน (หยินเจี้ยน/ลามก มากตัณหา) ยังไงก็ยินดีด้วยนะที่นายฝึกจนถึงขั้นเป็นหนึ่งเดียวกับดาบวันนี้แล้ว ถึงขั้นได้ฉายาว่ามนุษย์ดาบ (เจี้ยนเหริน/ดอกท*ง)!”

เถียนปิน “…$#%$##@!!”

“ยายแกสิจางเย่!”

“จางเย่ แรงไปแล้วนะ!”

“แกมันไอ้ต้นไม้หนาทึบ!”

“ไอ้หมูโง่! ปัญญาอ่อนเอ๊ย!”

แฟนคลับของเถียนปินโวยวายอย่างฉุนเฉียว!

ส่วนแฟนคลับของจางเย่กลับยังตะลึงอยู่ พวกเขาลืมตอบโต้ไปชั่วขณะแล้วนั่งดูอย่างอึ้งๆ

อย่างไรเสียจางเย่ไม่ได้หยุดแค่นั้น เขาพิมพ์ประโยคต่อประโยคอย่างรวดเร็ว “พวกนายสิหมูโง่! ครอบครัวของพวกนายแม่*ทั้งโคตรนั่นแหละเป็นหมูโง่! อาจารย์เถียน ความจริงแล้วนายไม่ควรจะรู้สึกแย่เลยนะ ต่อให้นายทำพลาดจนหัวหน้าปลดนายออกจากตำแหน่งก็ตามทีเถอะ นายก็ยังถือว่าเป็นคนประสบความสำเร็จอยู่รู้มั้ย ประสบความสำเร็จในด้านการเป็นตัวอย่างของคนล้มเหลวไงล่ะ!”

ทุกคน “...”

จางเย่ด่าต่อไป “มีคำพูดหนึ่งที่กล่าวไว้ได้ดีมากเลย พระเจ้าบอกว่าแสงสว่างเอ๋ยจงปรากฎ ทันใดนั้นก็มีแสงสว่าง พระเจ้าบอกว่าน้ำเอ๋ยจงออกมา แล้วน้ำก็ออกมา ต่อมาพระเจ้าบอกว่าคนโง่เขลาจงกำเนิด แล้วนายก็เกิดมาทันทีเลย” หยุดอยู่ชั่วครู่ก่อนจะพิมพ์ต่อ “สรุปง่ายๆ เลยแล้วกัน ฉันขอมอบให้นายหนึ่งประโยค ‘ฉันซื้อนาฬิกาหนึ่งอันปีที่แล้ว’ (หว่อชวี่เหนียนไหม่เก้อเปี่ยว)!”

ชาวเน็ตบางคนสงสัย “หา? ซื้อนาฬิกาหนึ่งอัน? หมายความว่ายังไงน่ะ?”

แฟนของเถียนปินคนหนึ่งโต้กลับ “แกยังใช้ภาษาจีนไม่ถูกเลย มาเป็นดีเจได้ยังไงกันเนี่ย? ลักษณะนามของนาฬิกาคือ ไคว่ (เรือน) แต่นายใช้ เก้อ (อัน) เนี่ยนะ!”

จางเย่กล่าวต่อ “ลองพิมพ์ตัวแรกของทุกตัวดูสิ!”

“ฉันซื้อนาฬิกาหนึ่งอันปีที่แล้ว? หว่อชวี่หนี่มาเลอเก้อปี้? เย็*แม่มึ*เถอะ? ฮ่าาๆๆๆๆ!” ชาวเน็ตต่างพากันหัวเราะจนน้ำตาแทบเล็ดออกมา

จางเย่ด่าเถียนปินไปกว่าหนึ่งชั่วโมง โดยไม่มีการใช้คำซ้ำแม้แต่น้อย แล้วยิ่งด่าก็ยิ่งแรงมากขึ้นไปเรื่อยๆ อีกด้วย!

เถียนปินตอบกลับอย่างโมโห “แกมันไอ้ขี้เหร่! หัดมองดูหน้าตัวเองในกระจกซะบ้าง!”

จางเย่ตอบกลับด้วยรอยยิ้ม “ใช่แล้ว ฉันอาจจะไม่ได้หล่อนัก แต่อย่างน้อยก็ถือว่าพอดูได้ แล้วนายล่ะ? รูปของนายถ้าแขวนกับกำแพงก็เอาไว้ไล่ปีศาจ! แขวนไว้ที่หัวเตียงก็เอาไว้คุมกำเนิด!”

เมื่อเห็นประโยคที่ตอบกลับมา เถียนปินรู้สึกราวเลือดลมปั่นปวนจนอยากจะกระอักเลือดออกมา! จางเย่! ฉันไม่มีวันญาติดีกับแกอีกแล้ว!

“แขวนกับกำแพงก็เอาไว้ไล่ปีศาจ? แขวนไว้ที่หัวเตียงก็เอาไว้คุมกำเนิด?”

“อุ๊ปส์! ฮ่าๆๆๆ โอ๊ยขำ นี่มันแรงไปแล้ว! พลังทำลายสะเทือนไปถึงบ้านยายของเถียนปินแล้วมั้งเนี่ย!”

“นี่มันโคตรเทพเลย! ฉันไม่เคยคิดเลยนะว่าเราจะด่ากันแบบนี้ได้ด้วย! อาจารย์จางเย่นี่ไร้ผู้ต้านทานจริงๆ!”

ประโยคเหล่านี้เป็นคำสบถที่คลาสสิกในโลกของจางเย่ เมื่อมันปรากฎในโลกนี้ทำให้ทุกคนต่างตื่นตาตื่นใจ มีคอมเมนต์หลายร้อยคอมเมนต์มาช่วยร่วมกันสนับสนุนเขามากมาย เหล่าคนที่นั่งดูอยู่วงนอกเมื่อครู่อดไม่ได้ต้องมาร่วมด้วย!

ด้วยการนำทัพของจางเย่ แฟนคลับของเขาที่เคยถูกตีจนถอยร่นเข้าบ้าน ได้พลิกสถานการณ์กลับมาจนไม่มีใครต้านทานได้อีก! พวกเขาต่างสะบัดธงกรีธาทัพเข้าร่วมต่อสู้ไปพร้อมกับจางเย่!

เถียนปินพยายามสู้กลับ แต่เขาไม่ใช่คู่มือของจางเย่แม้แต่น้อย ในตอนแรกเหล่าแฟนคลับของเถียนปินต่างช่วยเขารุมด่าจางเย่ แต่ตอนนี้พวกเขารู้แล้วว่าพลังในการต่อสู้(ด่า)ของจางเย่ช่างน่ากลัวราวกับสัตว์ประหลาด เขาสามารถบุกโจมตีเพียงลำพังโดยไม่ต้องพึ่งแฟนคลับของเขาเลย ลิ้นของเขาเปรียบดั่งวีรบุรุษสงคราม อาศัยตัวเองเพียงคนเดียวสามารถทำให้ผู้คนนับร้อยหุบปากไปได้ จนในที่สุดเหล่าแฟนๆ ของเถียนปินพูดอะไรไม่ออกอีก พวกคนที่เนียนมารุมด่าจางเย่ด้วยก็ถูกชายหนุ่มตอบโต้เสียเชิงจนหน้าซีดไส้เขียวไปหมด หลังจากแลกหมัด(คำด่า)กันสองสามทีแล้วพวกเขาต่างรู้ซึ้งว่าไม่สามารถสู้กับจางเย่ได้อีก แล้วค่อยๆ หายไปทีละคน เพราะขืนอยู่ต่อก็มีแต่ขายหน้าตนเองไปเปล่าๆ ตอนนี้เหลือเพียงเถียนปินที่พยายามตอบโต้อย่างโมโห!

จางเย่สู้ศึกหนึ่งต่อร้อย!

ด้วยการโจมตีต่อเนื่องอย่างไม่หยุดหย่อนราวกับปืนกล!

ผลลัพธ์ที่ออกมา...เป็นชัยชนะของจางเย่นั่นเอง!

เหล่าผู้เฝ้ามองที่มุงดูบนเวยป๋อต่างตกตะลึง!

นี่แม่*เป็นพลังการต่อสู้อะไรกันวะเนี่ย? ด่าทีโลกสะเทือนขนาดนี้เลยเนี่ยนะ? นี่มันครั้งแรกจริงๆ ที่พวกเขาได้เป็นพยานในศึกสงครามแบบนี้! เสียงเถียนปินที่ก่นด่าค่อยๆ เบาลงจนแทบจะกลายเป็นเสียงร้องโหยหวญจากการร้องขอชีวิต เพียงชั่วครู่พวกคนที่เฝ้ามองดูจากวงนอกต่างกดเป็นแฟนคลับเวยป๋อของจางเย่ในทันที แฟนของเขาเพิ่มมาเป็น 31,000 คน จากนั้นแหวนเกมของจางเย่ได้แสดงค่าชื่อเสียงเพิ่มขึ้นมาจากหลายพันไปเป็น 54,000!

จางเย่อึ้งจนพูดไม่ออก!

การด่านี่ก็ช่วยเพิ่มค่าชื่อเสียงด้วยงั้นเหรอ? ฮ่าๆ รู้สึกดีจริงๆ ให้ตายสิ!

จางเย่นั่งครุ่นคิดว่าถ้าเขานั่งด่าไปเรื่อยๆ แบบนี้ค่าชื่อเสียงของเขาก็คงไหลมาไม่หยุดหย่อนแน่ นี่แปลว่าเขาอาจจะเป็นซุป’ตาร์ของโลกด้วยการด่าทออย่างเดียวก็ได้น่ะสิ?

*-*-*-*-*-*-*-*-*-*-*-*-*-*-*-*-*-*-*

* 二 ที่แปลว่าโง่เมื่อเขียนทั้งแนวตั้งและแนวนอนจะได้ 井 ออกมา จางเย่ต้องการสื่อว่าไม่ว่าจะมองมุมไหนก็ดูโง่เง่าไปหมดเลย


[Go To Next Chapter]( ./33.md)