##บทที่ 87 : ขายลิขสิทธิ์นิยายและนิทาน!
สถานีวิทยุนครหลวง

“ท่านรองฯ เจี่ยครับ” เลขาของเขาเดินเข้ามา

รองผู้อำนวยการสถานีเจี่ยกำลังก้มหน้าง่วนอยู่กับงาน “มีเรื่องอะไร?”

เลขายิ้ม “ผมได้ข่าวมาว่า จางเย่กำลังสมัครงานตำแหน่งพิธีกรทีวี เขาร่อนเรซูเม่ไปตามสถานีโทรทัศน์ส่วนภูมิภาคหลายที่เลยครับ”

รองผู้อำนวยการเจี่ยหัวเราะ “มันยังอยากจะเข้าสถานีโทรทัศน์อีกเหรอ?”

เลขาบอก “ใช่ครับ จากที่ผมรู้ ทุกที่ปฏิเสธหมด ไม่มีใครอยากได้ตัวเลย”

“เอาล่ะ ฉันรู้แล้ว” รองผู้อำนวยการสถานีเจี่ยให้เลขาออกจากห้องไป เขารู้ว่าไม่มีใครกล้าจ้างจางเย่อยู่แล้ว เพราะทั้งเขาและผู้อำนวยการสถานีต่างส่งข่าวถึงเพื่อนฝูงในวงการ ถึงแม้ว่างานสถานีวิทยุจะไม่เลิศหรูเหมือนสถานีโทรทัศน์ แต่พวกเขาก็มีคนรู้จักอยู่ไม่น้อย พวกเขาอาจจะห้ามสถานีวิทยุหรือโทรทัศน์อื่นๆ ทำอะไรกับบุคลากรที่มีคุณภาพไม่ได้ แต่ถ้าพวกเขาเจาะจงลงไปว่าคนไหนคุณสมบัติไม่ดี นั่นเท่ากับว่าทำให้คนทั้งวงการปฏิเสธบุคคลนั้นได้แล้ว!

นี่แหละที่เรียกว่าถูกแบน!

ทันทีที่ ‘น้ำนิ่ง’ เกิดขึ้นมาในโลก สถานีวิทยุนครหลวงและจางเย่ต่างก็ไม่มีวันญาติดีกันได้อีกอย่างถาวร!


…


ตลอดทั้งวัน

จางเย่ไม่ได้รับการตอบรับใดๆ เลย ทุกครั้งที่ส่งเรซูเม่ออกไป เขาไม่ได้แม้แต่โอกาสสัมภาษณ์งาน ทุกคนตอบกลับมาอย่างรวดเร็วด้วยการปฏิเสธทันทีโดยไม่มีการพิจารณา เพราะไม่มีใครไม่รู้จักเขา ปกติการสมัครงานจะใช้เวลาสองสามวันในการตอบ แต่ไม่ใช่สำหรับจางเย่ อาจจะเรียกว่าคำตอบมาแบบอัตโนมัติก็ยังได้ บางคนสุภาพแต่บางคนไม่ ถึงกับมีอีเมลที่พูดตรงๆ เลยว่า “เราต้องการคนอื่น ใครก็ได้ที่ไม่ใช่คุณ!”

มันจบแล้ว!

แผนการทั้งหมดสลายกลายเป็นควัน!

พี่ชายคนนี้เป็นศัตรูอันดับหนึ่งของมหาชนไปแล้วหรือไง?

หลังจากลองใหม่อีกหลายรอบแต่ไร้ผล จางเย่ก็หมดทางเลือกเช่นกัน เขาอารมณ์บูดขึ้นมาทันที เชี่*เอ๊ย! ทั้งสถานีวิทยุและโทรทัศน์แม่*รวมหัวกันแบนหมดเลยรึไงวะ? ก็ได้โว้ย! คิดว่าพ่อเอ็งอยู่ไม่ได้ถ้าไม่มีเอ็งรึไง? คิดว่าพ่อเอ็งต้องอาศัยเอ็งถึงจะดังได้เรอะ!?

จางเย่ลงมือแก้ไขแผนระยะสั้นของตัวเองทันที เขายังคงต้องการเข้าทำงานในสถานีโทรทัศน์ เพราะนั่นเป็นความก้าวหน้าและจุดเปลี่ยนที่สำคัญสำหรับอนาคต แต่เมื่อตอนนี้สถานการณ์ไม่อำนวย จางเย่จึงได้แต่ปรับเปลี่ยนบางอย่างชั่วคราว เขาตัดสินใจพักแผนเรื่องสถานีโทรทัศน์ไว้ก่อนแล้วดึงแผนอื่นขึ้นมาแทนระหว่างที่รอให้ผลกระทบจาก ‘น้ำนิ่ง’ ค่อยๆ ซาลงไป ถึงจะไม่มีอะไรให้ทำในช่วงนี้แต่จางเย่จะไม่ยอมอยู่เฉยๆ ให้ความนิยมในตัวเขาค่อยๆ หดหายไปทุกวันหรอก เขาต้องรักษามันเอาไว้พร้อมกับเพิ่มเงินในกระเป๋าไปด้วยในตัว

เขาโทร.หาอดีตผู้ช่วยเสี่ยวฟางที่สถานีวิทยุ

ตู๊ด ตู๊ด มีคนรับสายแล้ว

“ฮัลโหลเสี่ยวฟาง นี่พี่ชายจางเองนะ”

“ฉันรู้ค่ะ อาจารย์จาง ฉันมีเบอร์คุณ”

“คุณเลิกงานหรือยัง?”

“ยังค่ะ กำลังแก้เอกสารบางอย่างคงต้องทำโอทีถึงสองทุ่มเลย”

“คืองี้ ผมโทร.มาหาคุณเพราะเรื่องบางอย่างน่ะ คุณรู้เรื่องที่สำนักพิมพ์ติดต่อกับสถานีเพื่อตีพิมพ์ ‘คนขุดสุสาน’ คราวก่อนหรือเปล่า? ตอนนั้นผมปฏิเสธเพราะสำนักพิมพ์ข้ามหัวผมไป หรือต้องบอกว่าผู้บริหารสถานีกีดกันไม่ให้พวกเขาติดต่อผมมากกว่า ตอนนี้ผมอยากได้เบอร์ติดต่อของสำนักพิมพ์นั่น ผมลาออกมาแล้วจะกลับไปขอคงไม่สะดวก อีกอย่างถึงถามไปก็คงจะไม่ได้อยู่ดี คุณช่วยเช็กให้ผมหน่อยได้ไหม?”

“ไอ้หยา ฉันก็คงไปค้นเองไม่ได้นะคะแต่จะแอบๆ ถามคนอื่นให้ค่ะ เดี๋ยวลองดูว่ามีใครในแผนกรู้เรื่องนี้บ้าง คุณต้องการแค่รู้ชื่อสำนักพิมพ์ใช่ไหมคะ?” 

“ใช่แล้ว ผมแค่ต้องการรู้ชื่อสำนักพิมพ์”

“ได้ค่ะ เดี๋ยวจัดการให้เลย รอฟังข่าวนะคะ”

“ขอโทษที่รบกวนนะ ขอบคุณครับ ครั้งหน้าเดี๋ยวผมเลี้ยง”

หลังจากวางสาย จางเย่ก็สูบบุหรี่รอ 

ประมาณยี่สิบนาทีให้หลัง เสี่ยวฟางก็โทรกลับมา ช่างมีประสิทธิภาพมากหรือไม่ก็อาจจะกระตือรือร้นเพราะเป็นเรื่องของจางเย่ “หุๆ อาจารย์จาง ฉันได้มาแล้วค่ะ เอาสมุดมาจดนะคะ เบอร์โทรคือ 53276172 ชื่อสำนักพิมพ์นครหลวงศึกษา เป็นสำนักพิมพ์ใหญ่ที่ใหญ่ที่สุดแห่งหนึ่งของเมืองหลวงเลยนะ ถึงจะถนัดตีพิมพ์หนังสือและผลงานวิชาการมากกว่าแต่ก็ทำหนังสืออ่านเล่นด้วย”

จางเย่จดตามแล้วรีบบอก “ขอบคุณมาก”

เสี่ยวฟางกระซิบ “ไม่ต้องขอบคุณฉันค่ะ จริงๆ แล้วเป็นอาจารย์เถียนปินที่รู้ว่าคุณจะต้องการมันก่อนที่ฉันจะบอกเสียอีก ไม่ว่ายังไง เขาก็เป็นดีเจประจำของ ‘เรื่องสยองขวัญยามค่ำคืน’ ดังนั้นต้องคอยติดต่อนักเขียนและสำนักพิมพ์เรื่อยๆ อยู่แล้ว ถึงได้รู้จักดี เอ่อ ที่จริงอาจารย์เถียนปินบอกฉันว่าห้ามให้คุณรู้ว่าเขาเป็นคนให้เบอร์นี้มานะคะ แต่ฉันอยากบอกคุณตามตรง อย่าหักหลังกันนะ”

จางเย่แปลกใจ “เถียนปินเหรอ? เขาดีขนาดนี้เชียว? แถมยังห้ามคุณบอกผมอีกด้วย?” เขากับเถียนปินทะเลาะกันมาหลายยก ความบาดหมางระหว่างกันไม่ใช่เรื่องเล็กน้อยเลย

เสี่ยวฟางถอนใจ “หลังจากคุณออก อาจารย์เถียนก็ใช่ว่าจะอยู่สบาย คุณอาจยังไม่รู้ เมื่อวานนี้สถานีได้ปลดอาจารย์เถียนจากตำแหน่งดีเจรายการ ‘เรื่องสยองขวัญยามค่ำคืน’ ให้เป็นดีเจสำรองแทน ตอนนี้เขาไม่มีตำแหน่งแล้วค่ะ”

“หา?” จางเย่สนใจใคร่รู้ “ไม่ใช่หรอกมั้ง ไม่ใช่ว่าเขาได้งานคืนไปตอนผมถูกย้ายเหรอ?”

เสี่ยวฟางอธิบายว่า “นี่เป็นเพราะเจี่ยเหยียนค่ะ รายการใหม่ของเขา ‘วัยรุ่นพุ่งทะยาน’ น่ะ ออกอากาศมาได้ 8-9 ตอนแล้ว นอกจากตอนแรกที่เรตติ้งผู้ฟังสูงสุดขีดแล้ว ตอนต่อๆ มาก็ลดลงไปเรื่อยๆ ที่ตอนแรกได้เรตติ้งดีขนาดนั้นเพราะอานิสงส์ของ ‘จากวัยชราสู่วัยเยาว์’ แต่ก็เทียบเท่ามาตรฐานเดิมไม่ได้ ตอนนี้จุดอ่อนของรายการโผล่ออกมาแล้ว เรตติ้งเมื่อวานเหลือแค่ 0.46% เองค่ะ ฉันได้ข่าวมาว่าจะโดนตัดรายการเร็วๆ นี้แล้ว ดังนั้นเบื้องบนเลยจะย้ายเขาไป ‘เรื่องสยองขวัญยามค่ำคืน’ แทน พอ ‘คนขุดสุสาน’ จบ เจี่ยเหยียนก็จะมารับช่วงต่อ ยิ่งตอนนี้นิยายเหนือจริงแนวปล้นสุสานกำลังฮิตระเบิด ในตลาดมีงานดีๆ ที่ตามหลังเรื่องของคุณออกมาตั้งหลายชิ้น แค่สถานีซื้อลิขสิทธิ์มาก็เอามาใช้เรียกเรตติ้งต่อได้ เห็นชัดๆ เลยว่าทางสถานีกำลังถางทางให้กับเจี่ยเหยียน ให้เขาได้สะสมผลงาน ส่วนอาจารย์เถียน...ก็กลายเป็นลูกแกะโดนบูชายัญตามระเบียบ”

จางเย่ขมวดคิ้ว “เหล่าเถียนก็สุดอนาถเลยสิตอนนี้?”

“เฮ้อ ‘น้ำนิ่ง’ ของคุณน่ะปลุกพวกเขาไม่ตื่นหรอก ตอนนี้ที่สถานียิ่งยุ่งเหยิงกว่าเดิมอีก ถึงอย่างงั้น ฉันก็ได้ยินมาว่าอาจารย์เถียนยื่นใบลาออกเรียบร้อยแล้ว เขาคงจะไปในวันสองวันนี้แหละค่ะ” เสี่ยวฟางบอก

วางสายโทรศัพท์

จางเย่นั่งลงบนเตียง หลังจากได้ยินสภาพของคู่อริเก่า เขากลับไม่รู้สึกดีใจแม้แต่น้อย ที่จริงรู้สึกอึดอัดใจด้วยซ้ำ!

แต่ตอนนี้พักเรื่องนี้ไว้ก่อนดีกว่า

จางเย่โทรศัพท์ติดต่อหมายเลขที่ได้มาจากเถียนปิน ตอนแรกก็ไม่มีคนรับสาย เหมือนว่าอีกฝ่ายคงยุ่งอยู่ ต้องโทร.ครั้งที่สองจึงจะติด

“ฮัลโหล นี่ใครโทรมา?” เสียงชายวัยกลางคนดังลอดมา

จางเย่พูดตอบ “สวัสดีครับ ผมชื่อจางเย่ เป็นคนเขียนต้นฉบับ ‘คนขุดสุสาน’ ผมได้ยินมาว่าสำนักพิมพ์ของคุณต้องการคุยเรื่องลิขสิทธิ์ตีพิมพ์ใช่ไหม? ผมอยากรู้ว่าคุณยังสนใจอยู่หรือเปล่า?”

ชายวัยกลางคนตะลึงงัน “คุณคือผู้แต่ง ‘คนขุดสุสาน’ งั้นเหรอ?”

จางเย่กลั้วหัวเราะ “หึๆ ผมเองครับ”

“เอ่อ ทางเราคิดว่าคุณไม่มีแผนจะขายลิขสิทธิ์เสียอีกนะ?” ชายวัยกลางคนสงสัย

จางเย่บอกว่า “ผมไม่เคยพูดแบบนั้นนะ คุณคงได้ยินมาจากที่ทำงานของผมใช่ไหม? ทางช่องไม่ได้แจ้งผม ส่วนเรื่องที่เขาบอกคุณผมก็ไม่รู้เรื่อง อีกอย่างผมลาออกมาแล้วด้วย”

ได้ยินเช่นนี้ ชายวัยกลางคนพลันตื่นเต้นมาก “ไอ้หยา งั้นก็ดีเลยสิ ทางเรายังกังวลอยู่เลยว่าจะหาลิขสิทธิ์ ‘คนขุดสุสาน’ ได้ยังไง ที่ทำงานของคุณก็ไม่ยอมบอก ตอนนี้เจอตัวคุณแล้วเรื่องจะได้เดินเร็วขึ้น อาจารย์จางเย่ ผมเป็นคนที่รับผิดชอบเรื่องนี้เอง คุณสามารถคุยเรื่องค่าลิขสิทธิ์กับผมได้เลย คุณต้องการค่าต้นฉบับตัวจีนย่อแบบตามจำนวนเล่มหรือแบบขายขาดจ่ายครั้งเดียวล่ะ?”

“ราคาต่างกันยังไงครับ?” จางเย่ถาม

ชายวัยกลางคนบอก “ถ้าตามยอดเล่ม ก็จะธรรมดา ทุกคนใช้อัตรามาตรฐานเท่ากันหมด จะจ่ายตามเปอร์เซ็นต์ของยอดขาย แต่ถ้าซื้อขาด เราเคยเสนอทางสถานีของคุณไปสองล้าน แน่ล่ะนั่นเป็นราคาเมื่อตอนนั้น ตอนนี้ ‘คนขุดสุสาน’ สร้างปรากฏการณ์มากกว่าเก่า ตลาดยิ่งร้อนหนัก หลายคนต่างกำลังรอฉบับตีพิมพ์ ขนาดนิยายปล้นสุสานเล่มอื่นที่เลียนแบบคุณยังมียอดขายถึงแสนเล่มเลย ต่อให้ผมไม่บอกคุณก็คงรู้อยู่แล้ว ผมจะไม่โกหกคุณล่ะ เราประเมินผลงานของคุณไว้สูงมาก อืม...เอาอย่างนี้ ผมจะตัดสินใจไปเลยและจะไม่คิดตามจำนวนคำด้วย ผมให้สี่ล้าน เราต้องการแค่ต้นฉบับตัวจีนย่อเท่านั้น ลิขสิทธิ์ที่เหลือเป็นของคุณ ว่ายังไงล่ะ?”

“ค่อนข้างต่ำนะครับ ว่าไหม?” จางเย่ทำเสียงเหมือนไม่พอใจ แต่ข้างในใจลิงโลดสุดขีด เย็*เข้ สี่ล้าน? พ่อเอ็งจะซื้อบะหมี่กึ่งสำเร็จรูปได้กี่ลังล่ะเนี่ย!

ทว่าเมื่อคิดดูดีๆ จำนวนนี้ก็ไม่ได้มากมายนัก ในโลกของเขา ‘คนขุดสุสาน’ ฮิตระเบิดระเบ้อขนาดไหน เขาก็ไม่รู้หรอกว่าคนแต่งได้ไปเท่าไรแต่ต้องมากกว่าสี่ล้านอย่างแน่นอน

ชายวัยกลางคนชะงักไป “อาจารย์จาง ผมไม่รู้ว่าคุณคิดไว้เท่าไร แต่เชื่อผมเถอะ มีแต่สำนักพิมพ์นครหลวงศึกษาของเราที่จะเต็มใจซื้อต้นฉบับหนังสือเล่มเดียวถึงสี่ล้าน พอดีว่าปีนี้กระแสเงินสดของเราดี ถ้าเป็นที่อื่น ไม่มีใครกล้าเสี่ยงเดิมพันขนาดนี้แน่ ถ้าเกิดยอดขายไม่ดี…”

จางเย่เอ่ยขัด “คุณจะคาดเดายอดขายไม่ออกเลยหรือ? ถ้างานที่เลียนแบบผมยังขายได้มากขนาดนั้น ยอดของผมก็ต้องมากกว่าหลายเท่าอยู่แล้วเมื่อ ‘คนขุดสุสาน’ ตีพิมพ์ออกมา! ผมเชื่อว่าคุณรู้ตลาดดีกว่าผมเสียอีก”

ชายวัยกลางคนกล่าว “แต่งานของคุณออกอากาศทางวิทยุ หลายคนก็ได้ฟังมันแล้ว นั่นอาจจะกระทบยอดขายอย่างมากก็ได้”

ไร้สาระฉิบ ในโลกเก่า ‘คนขุดสุสาน’ ก็เริ่มโพสต์ลงอินเทอร์เน็ตก่อน มีคนตั้งไม่รู้เท่าไรได้อ่านมันมาแล้ว? แต่ไม่เห็นว่ายอดขายจะต่ำเลยตอนที่พิมพ์ออกมา!

หลังจากต่อรองกันไปมา

จางเย่ขอไปหกล้าน

อีกฝ่ายยอมให้ได้แค่ 4.8 ล้าน ขยับขึ้นมาเล็กน้อย

หลังจากถึงทางตัน ชายวัยกลางคนคิดอยู่ครู่หนึ่งก่อนบอกว่า “เอาอย่างนี้ดีไหมอาจารย์จาง เราจะให้หกล้านก็ได้แต่คุณต้องให้ต้นฉบับ ‘กระต่ายน้อยเด็กดี’ ‘สโนไวท์กับคนแคระทั้งเจ็ด’ ‘ชุดใหม่ของพระราชา’ แล้วก็ ‘พ่อมดแห่งออซ’ กับทางเราด้วย พวกเราเป็นสำนักพิมพ์เพื่อการศึกษา หากตีพิมพ์ผลงานพวกนี้เราสามารถใส่ภาพประกอบแต่ละเรื่อง ขายเป็นหนังสือเล่มเล็กได้ ทุกเรื่องรวมกัน หกล้าน!” เห็นได้ชัดว่าพวกเขารู้จักจางเย่เป็นอย่างดีและทำการบ้านมาแล้วเกี่ยวกับผลงานนิทานของเขา พวกเขารู้มูลค่าของนิทานเหล่านั้น!

“นิทานนี่ไม่รวมถึงลิขสิทธิ์ต่างประเทศ ใช่ไหม?”

“หา! ไม่ ไม่รวม แค่ตัวจีนย่อในประเทศเท่านั้น ส่วนการตีพิมพ์นอกประเทศ...ทางเราไม่มีความสามารถขนาดนั้น” ชายวัยกลางคนรู้สึกว่าจางเย่ทะเยอทะยานมาก นี่คิดไปไกลถึงขนาดขายลิขสิทธิ์นิทานยันต่างประเทศเชียวเหรอ?

จางเย่คิดคำนวณและรู้สึกว่าราคาเหมาะสม “เอาล่ะ ตกลง”

“เยี่ยม! เวลาไม่คอยท่า เรานัดพบกันเดี๋ยวนี้ดีไหม? เซ็นสัญญากันเลยน่ะ?” ชายวัยกลางคนบอก “ผมเองก็เป็นผู้ฟังตัวเอ้ของ ‘คนขุดสุสาน’ เหมือนกัน ผมรู้ว่านิยายเรื่องนี้เหลืออีกแค่ไม่กี่ตอนแล้ว หลังจากที่เซ็นสัญญา ทางเราจะให้ทนายส่งจดหมายแจ้งสถานีวิทยุนครหลวงให้หยุดออกอากาศ ‘คนขุดสุสาน’ ทันที ลิขสิทธิ์เสียงของเรื่องนี้ยังอยู่ที่คุณใช่ไหม?” 

“ใช่ ลิขสิทธิ์ทั้งหมดอยู่ที่ผม” จางเย่บอก

“งั้นดีเลย ถ้าสถานีวิทยุออกอากาศจนจบเรื่อง ความตื่นเต้นย่อมหมดไป และจะมีผลกับยอดขายแน่นอน ในเมื่อคุณลาออกแล้ว ผมเชื่อว่าเรื่องหยุดออกอากาศคงไม่มีปัญหาใช่ไหม?”

“ไม่มีแน่นอน คุณดำเนินการไปได้เลย”

“งั้นปล่อยให้ทางเราจัดการ ผมจะรีบร่างสัญญาเดี๋ยวนี้เลย!”

เมื่อตกลงกันสำเร็จ ทั้งสองฝ่ายต่างชื่นมื่นอารมณ์ดี

อันที่จริง ราคาที่ขาย ‘คนขุดสุสาน’ ไปนั้นไม่จัดว่าสูง เรียกว่าพอรับได้น่าจะถูกต้องที่สุด เพียงแต่จางเย่รู้ว่าในโลกเดิม ตำนานยอดขายของ ‘คนขุดสุสาน’ ไม่ได้เกิดขึ้นชั่วข้ามคืน ทว่าเป็นยอดสั่งสมยาวนานข้ามหนึ่งปี สองปี สามปี แต่นี่สำนักพิมพ์ยอมควักกระเป๋าครั้งเดียวถึงหกล้าน เมื่อเทียบอัตราเงินเฟ้อและปัจจัยอื่นๆ แล้ว จางเย่ก็ไม่ได้ขาดทุน อีกทั้งยังเป็นเพียงต้นฉบับตัวจีนย่อเท่านั้นด้วย ไม่ได้รวมลิขสิทธิ์เกมหรือภาพยนตร์ เขาจึงพอใจมาก

เมื่อสัญญาเซ็นเรียบร้อย จึงคุยเรื่องรายละเอียดและการโปรโมทหนังสือกันต่อ



…



ยามเช้าของสองวันถัดมา

รองผู้อำนวยการสถานีเจี่ยเพิ่งมาถึงที่ทำงาน แต่ก่อนที่จะได้เข้าออฟฟิศ เลขาของเขาก็แล่นเข้ามาหา “ท่านรองฯ เจี่ยครับ เกิดเรื่องแล้ว สำนักพิมพ์นครหลวงศึกษาเพิ่งให้ทนายส่งจดหมายหาเรา สั่งให้หยุดออกอากาศ ‘คนขุดสุสาน’ ทันที ไม่อย่างนั้นจะฟ้องว่าเราละเมิดลิขสิทธิ์ครับ!”

“ละเมิดลิขสิทธิ์?” รองผู้อำนวยการเจี่ยพูดอย่างโมโห “รายการของเราละเมิดลิขสิทธิ์อะไร!?” 

เลขายิ้มหน้าเหยเก “แต่...แต่เรื่องที่จางเย่แต่ง เขาไม่เคยให้ลิขสิทธิ์เรา ตอนนี้จดหมายของทนายอยู่ที่ผู้อำนวยการสถานี ผมได้ยินมาว่ามีลายเซ็นของจางเย่ด้วยครับ”

รองผู้อำนวยการเจี่ยอารมณ์เดือดพล่านขึ้นอีก “ไอ้เด็กแซ่จางนั่นมันทำอะไรนะ? หา!? มันจะให้รายการหยุดออกอากาศหลังจากออกอากาศมาตั้งขนาดนี้แล้วได้ยังไง? แล้วเราจะบอกกับผู้ฟังว่ายังไง?”

เลขาถอนใจ “แต่ตามกฎหมาย ที่จริงเราก็…”

โทรศัพท์ภายในออฟฟิศดังขึ้น รองผู้อำนวยการสถานีเจี่ยรีบก้าวเข้าไปรับ “ฮัลโหล อ๋อ ท่านผู้อำนวยการเหรอครับ…อะไรนะ? หยุดออกอากาศงั้นเหรอ? หยุดได้ยังไง! เรื่องยังไม่จบเลย...แต่...เอาล่ะ ผมเข้าใจ ผมจะสั่งทางช่องวรรณกรรมเอง...วางใจได้ครับ”

ทางสถานีไม่ต้องการเสียเงินต่อสู้คดีในชั้นศาล ผู้อำนวยการสถานียอมความ!

รองผู้อำนวยการสถานีเจี่ยขบฟันอย่างเคียดแค้น ไอ้ห่*จางเย่! มันไปแล้ว แต่ยังเสือกกลับมาหลอกหลอนพวกเขาอีกเหรอ?

ต้องยอมรับว่าเมื่อพวกเขาทำให้จางเย่ถูกแบน รองผู้อำนวยการสถานีเจี่ยคิดง่ายๆ เพียงว่าจางเย่จะไม่มีวันลุกขึ้นยืนได้ตลอดไป ต้องอยู่อย่างสงบปากสงบคำ เมื่อมี ‘คำสั่งแบน’ ตัวเป้งๆ กาหัวอยู่ จางเย่จะยังสร้างกระแสอะไรได้อีกในเมื่อไม่มีรายการ? แต่เขาเพิ่งตระหนักเดี๋ยวนี้เองว่า ถึงพวกเขาจะสามารถกีดกันจางเย่จากวงการวิทยุและโทรทัศน์ได้ แต่พวกเขาไม่มีปากมีเสียงในแวดวงอื่น!

วงการสิ่งพิมพ์น่ะเหรอ?

ต่อให้พวกเขาอยากจะแบนจางเย่ก็ทำไม่ได้!

จางเย่ไม่ได้มีแค่ความสามารถในการจัดรายการวิทยุเท่านั้น! เขาสามารถสร้างสรรค์งานได้ด้วย! แล้วยังผลงานนิยายกับนิทานเหล่านั้นอีก! รองผู้อำนวยการสถานีเจี่ยได้แต่แค้นเคืองเมื่อรู้ว่าจางเย่ยังรุ่งโรจน์ต่อได้อีก! นี่ทำให้เขาแค้นใจหนักมาก แต่ก็ทำอะไรไม่ได้!


-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./89.md)