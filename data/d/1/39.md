##บทที่ 38 : จางเย่เล่าเรื่อง ‘สโนไวท์’!
ทุกคนต่างแยกย้าย

กลับเข้าที่นั่งของตัวเอง

ไม่มีใครสนใจคำพูดฉุนเฉียวของจางเย่ เพราะไม่ว่าจะเป็นเถียนปิน เจี่ยเหยียน หรือหวังเสียวเหม่ยและทีมงาน ทุกคนต่างก็รู้ว่ามันเป็นเรื่องที่เป็นไปไม่ได้ อย่าว่าแต่จางเย่เลย ต่อให้เป็นดีเจชื่อดังของวงการที่มีชื่อเสียงก้องฟ้าก็ยังไม่สามารถพลิกรายการ ‘จากวัยชราสู่วัยเยาว์’ ให้ฟื้นจากความตายได้ภายใน 5 วัน ทุกคนต่างทำงานในวงการ จึงรู้ข้อจำกัดและปัญหาติดขัดของรายการนี้ดีว่าทำไมรายการ ‘จากวัยชราสู่วัยเยาว์’ ถึงมีเรตติ้งที่ต่ำเตี้ยเรี่ยดินเสมอ ฟ้าอาจกำหนดให้เป็นแบบนี้ก็ได้

รายการนี้อยู่ในผังรายการภาคบ่ายนั่นคือตั้งแต่เที่ยงตรงถึงบ่ายโมง เป็นรายการเล่าเรื่องประเภทนิทานสำหรับเด็ก ตั้งแต่เริ่มตั้งรายการนี้ขึ้นมาก็เกิดข้อจำกัดและอุปสรรคเสียแล้ว ดังนั้นรายการนี้จึงไม่เคยได้รับความนิยมเลย หลายปีมานี้ยังคงทำเรตติ้งได้ต่ำมาตลอด

ทำไมน่ะเหรอ? นี่เป็นเพราะสภาพสังคมได้เปลี่ยนไปแล้ว มีข่าวสารให้เสพมากมายในสังคมปัจจุบัน วิธีการสื่อสารและเทคโนโลยีได้พัฒนาไปไกลจนผู้คนเลิกใช้วิทยุในการรับข่าวเสียแล้ว ขณะเดียวกันช่วงเวลาบ่ายของรายการเป็นเวลาที่เด็กๆ กำลังอยู่ในโรงเรียน นอกเสียจากจะเป็นช่วงปิดเทอม เด็กที่ไม่ได้เข้าเรียนเพราะยังเล็กเกินไปก็ไม่สามารถเข้าใจเนื้อเรื่องได้ ส่วนเด็กที่อยู่ในโรงเรียนก็ไม่มีเวลาฟัง ทำให้เกิดสถานการณ์อิหลักอิเหลื่อขึ้น

ยิ่งไปกว่านั้น วงการวรรณกรรมเด็กก็อยู่ในภาวะตกต่ำสุดขีด ทั้งปริมาณและคุณภาพของงานลดต่ำลงเรื่อยๆ หากจะลองนับดู นิทานที่มีชื่อเสียงหน่อยของปีนี้ก็มีแค่ ‘ว่าวบินได้ไหม?’ และ ‘หนึ่งวันของถงถง’ เท่านั้น อย่างไรก็ตาม สองเรื่องนี้ย่อมไม่สามารถเอามาอ่านออกอากาศตลอดทั้งปีได้ จริงไหม? เด็กๆ ก็คงไม่อยากจะฟังเรื่องเก่าซ้ำไปซ้ำมา เรื่องที่มีชื่อเสียงทุกคนก็ได้ฟังหมดแล้ว ส่วนเรื่องที่ไม่ดังก็ไม่มีคนชอบเท่าไร ในสภาพแบบนี้จะยังมีใครเปิดวิทยุฟังอีก?

ไม่ใช่แค่สถานีวิทยุนครหลวงเท่านั้น สถานีวิทยุหลายแห่งทั่วประเทศต่างพากันยกเลิกรายการเรื่องเล่าสำหรับเด็กเช่นกัน ด้วยสภาพการณ์แบบนี้ไม่ว่าใครก็แก้ไขไม่ได้

ดังนั้น คำพูดของจางเย่จึงฟังเหมือนเป็นเรื่องตลก หลายคนไม่คิดแม้แต่จะโต้แย้ง มันไม่มีความหมายให้สนทนากันอีก 

“อาจารย์จาง” อาจารย์เฝิงก็เช่นกัน “นายคิดอย่างนั้นจริงๆ เหรอ?”

จางเย่บอกอย่างมุ่งมั่น “เมื่อวานผมยังไม่ได้คิดแบบนี้ แต่ตอนนี้ผมคิดครับ!” นายตัวแสบคนนี้เป็นพวกนักสู้ จริงอยู่ที่เขาอาจจะเคยคิดไปหลบมุมเลียแผลก่อน แต่ในตอนนี้ หลังจากที่ได้เห็นรองผู้อำนวยการสถานีเจี่ยกับครอบครัวท้าทายเขาต่อหน้า สปิริตนักสู้ของเขาก็ลุกโชนขึ้นอีกครั้ง เขารู้สึกเลือดลมพลุ่งพล่านเต็มที่!

“นายยังไม่เข้าใจสถานการณ์” อาจารย์เฝิงต้องการอธิบายให้เขาฟัง

แต่จางเย่กลับปฏิเสธไม่รับฟัง “อาจารย์ไม่ต้องพูดต่อแล้ว และผมไม่จำเป็นต้องเข้าใจสถานการณ์ใดๆ ทั้งสิ้น คุณไม่ต้องใส่ใจว่าผมทำอะไร แค่ดูแลจัดการเอกสารการเกษียณเถอะนะ ทิ้งทุกอย่างไว้ที่ผมได้เลย ผม จางเย่ ขอรับรองว่ารายการ ‘จากวัยชราสู่วัยเยาว์’ จะทะยานไปสูงมากกว่านี้! ผมจะไม่ให้ลูกของคุณจบสิ้นลงในมือของผม! หากว่าคุณเชื่อผมก็อย่าเพิ่งทิ้งแผนกไปไหน ยังมีเวลาเหลืออีก 5 วันไม่ใช่เหรอ? 5 วันก็พอ! คอยดูสิว่าผมจะทำให้รายการมันฮิตได้อย่างไร! ‘วัยรุ่นพุ่งทะยาน’เหรอ? ผมจะทำให้เจี่ยเหยียนนั่นไม่มีวันได้ทำรายการของมัน!”

ได้ยินอย่างนั้น อาจารย์เฝิงก็รู้สึกตื่นเต้นขึ้นมาเช่นกัน “นายทำได้จริงๆ เหรอ? แต่ว่านิทานในรายการทั้งหมดเป็นเทพนิยายเก่า ไม่ว่าความสามารถในการอ่านของนายจะดีแค่ไหน ผู้คนก็ยังใส่ใจแต่ตัวเนื้อเรื่องเท่านั้นแหละนะ” 

จางเย่บอกหน้าตาเฉย “งั้นผมก็จะเขียนเรื่องเอง!” 

“นายไม่เคยมีลูก จะเข้าใจจิตใจของเด็กๆ ได้ยังไง!” อาจารย์เฝิงเตือนเขา “มันไม่เหมือนกับการแต่งนิยายหรือโคลงกลอนหรอกนะ!”

จางเย่กลับมั่นใจ “รอดูเถอะ ผมจะทำให้พวกเขาพูดไม่ออกแม้แต่คำเดียว!”

“เอาล่ะ ถ้างั้นไปเถอะ ลองดู นี่ก็ไม่เช้าแล้ว ไปที่ห้องอัดเสียงดีกว่า ระหว่างทาง ฉันจะบอกนายถึงเรื่องต่างๆ ที่นายต้องใส่ใจ” อาจารย์เฝิงพาจางเย่ไปด้วยกัน

อย่างไรก็ตาม ขณะที่พวกเขาก้าวไปได้ไม่กี่ก้าว หลี่ซื่อก็ตรงเข้ามาหา “อาจารย์เฝิง อาจารย์เจี่ยเพิ่งจะเข้าไปสตูดิโอที่ 3 เพื่อจะอัดรายการของเขา คุณคงต้องรอก่อน” 

น้ำเสียงของอาจารย์เฝิงเปลี่ยนไป “อาจารย์เจี่ยไหน?”

“ก็อาจารย์เจี่ย เจี่ยเหยียนนั่นแหละ” หลี่ซื่อไม่ได้พูดกับอาจารย์เฝิงด้วยน้ำเสียงสุภาพอย่างที่เคยเป็นมา เพราะคิดว่าไม่จำเป็นต้องทำดีกับคนที่กำลังจะไปแล้ว ส่วนกับจางเย่ ก็ยิ่งไม่มีเหตุผลให้ดีด้วย เพราะเขามีชื่ออยู่ในบัญชีดำของผู้บริหาร “ที่จริงผมบอกเขาไปแล้วว่ารายการของคุณจองเวลาไว้แล้ว แต่อาจารย์เจี่ยได้คำอนุมัติเร่งด่วนจากผู้บริหาร ผมจึงต้องให้เขาไป เอางี้ สตูดิโอที่ 4 จะว่างในอีกหนึ่งชั่วโมง” 

อาจารย์เฝิงพูดอย่างโมโห “นั่นมันก็เกือบจะเที่ยงแล้ว! จะให้เราอัดรายการหลังจากนี้หนึ่งชั่วโมงได้ยังไง!? ถึงตอนนั้นก็ต้องเป็นรายการสดแล้ว!”

“กรุณาอย่ามาลงที่ผม! ผมไม่ได้เป็นคนตัดสินใจ” หลี่ซื่อบอก

จางเย่รู้ทันคนตรงหน้านี้อยู่แล้ว จึงไม่สะทกสะท้าน “อาจารย์เฝิง ไม่ต้องกังวล วันนี้เราจัดรายการสดกันเถอะ ผมกลับยิ่งชอบเสียอีก!”

อาจารย์เฝิงไม่ยินยอม “นี่เป็นครั้งแรกที่นายจะออกรายการ นายไม่เคยอ่านเรื่องสำหรับเด็กมาก่อน ถ้าหากเกิดข้อผิดพลาด นาย….” 

“มันจะไม่เกิด ผมจะไม่พลาด!” จางเย่บอกกับหลี่ซื่อ “จองห้องอัดสดให้พวกเราด้วย!” 

หลี่ซื่อไม่ชอบใจน้ำเสียงของจางเย่เป็นอย่างมาก แต่หลังจากเหตุการณ์ขวัญผวาเมื่อวานนี้ เขาก็ไม่กล้าท้าทายจางเย่อีก เขาไม่กล้าแม้แต่จะเข้าใกล้จางเย่เกินสองเมตร จึงได้แต่ยอมเชื่อฟังคำสั่งแต่โดยดี อย่างที่มีคนกล่าวไว้ คนดีมักถูกรังแก หลังจากที่ได้ประจักษ์ถึงพลังและด้านมืดของจางเย่ ทุกคนก็ทำตัวดีกันหมด หลี่ซื่อก็เป็นหนึ่งในนั้น เขาไม่อยากให้หน้าผากโดนกระแทกอีกหน แผลเขายังเจ็บอยู่เลยนะตอนนี้!

…

ก่อนเที่ยง

ห้องสตูดิโอรายการสดหมายเลข 6

วันนี้นอกจากจางเย่และอาจารย์เฝิงก็ไม่มีใครอีก ทุกคนรู้ว่าจางเย่กำลังตกต่ำ รายการก็ตกต่ำเช่นกัน จึงเป็นธรรมดาที่จะไม่มีใครสนใจฟังรายการสดของพวกเขา

ตอนนี้ยังไม่ถึงเวลาเริ่มรายการ จางเย่จึงฉวยโอกาสเปิดแหวนเกมขึ้นมา หลังสงครามฝีปาก ค่าชื่อเสียงของเขาก็เพิ่มขึ้นอย่างต่อเนื่อง บวกกับค่าชื่อเสียงจาก ‘คนขุดสุสาน’ เมื่อวานนี้ จางเย่ก็มีคะแนนชื่อเสียงครบ 100,000 คะแนนอีกครั้งในวันนี้ เขาซื้อ ‘แคปซูลความจำ’ อย่างไม่ลังเล ค้นหาดูนิทานที่เคยอ่านมาเมื่อครั้งยังเด็ก และย้ำความทรงจำ!

หนึ่งเรื่อง! 

สามเรื่อง! 

ห้าเรื่อง!

‘แคปซูลความจำ’ หมดเวลา!

จางเย่เก็บเกี่ยวไปได้เต็มที่ก่อนลืมตาขึ้น แววตาของเขากระจ่างใสและเป็นประกาย 

“เรากำลังจะเริ่มรายการแล้วนะ” อาจารย์เฝิงเตือนเขา ก่อนจะเริ่มนับ 5, 4, 3, 2, 1 เปิดไมค์แล้วพูดอย่างอ่อนโยน “สวัสดีเด็กๆ ทั้งหลาย นี่คือรายการ ‘จากวัยชราสู่วัยเยาว์’ ที่ๆ พวกเราจะได้พบกันอีกครั้ง ผมคุณตาเฝิง เพื่อนเก่าของทุกคน วันนี้ผมจะแนะนำเพื่อนใหม่ให้ทุกคนรู้จัก ชื่อของเขาคือคุณอาจางเย่ เรื่องราวและรายการต่อจากนี้ไป คุณอาจางจะเป็นคนเล่า”

จางเย่แนะนำตัวเอง “สวัสดีครับเด็กๆ ผมชื่อจางเย่ ทุกคนจะเรียกผมว่าพี่ก็ได้ หรือจะเรียกคุณอาก็ได้ แหะๆ” 

หลังจากโอนรายการให้ อาจารย์เฝิงก็ปิดไมค์แล้วส่งสัญญาณให้จางเย่ เขาเดินถอยออกไป ไม่ได้อยู่ในสตูดิโอต่อ นี่ไม่ใช่เพราะว่าเขามั่นใจในตัวจางเย่ ตรงกันข้าม เขากังวลมากเกินไปต่างหาก จึงไม่กล้าแม้แต่จะอยู่ดูหรือฟังรายการ กลัวหัวใจตนเองจะรับไม่ไหว

เมื่ออยู่ตามลำพัง จางเย่ก็ยิ่งรู้สึกสงบมากขึ้น!

‘จากวัยชราสู่วัยเยาว์’ มีปัญหา? รายการมีข้อจำกัด? ข้อแก้ตัวทั้งนั้น!

จางเย่ไม่เชื่อคำพูดเหล่านี้ เขายังต้องการพลิกฟื้นรายการนี้ให้ได้! ทำอย่างไรน่ะเหรอ? ก็ใช้นิทานจากโลกของเขาน่ะสิ สมองของเขาเต็มไปด้วยวรรณกรรมมากมายหลายประเภท อย่าว่าแต่เล่าวันละเรื่องเลย ต่อให้เล่าวันละสิบเรื่อง เขาก็เล่าได้ทั้งเดือนโดยไม่สะดุด! ยิ่งไปกว่านั้น ทุกเรื่องยังเป็นเรื่องที่ไม่เคยมีใครได้ยินมาก่อน! จางเย่ไม่จำเป็นต้องเช็คบนอินเทอร์เน็ตด้วยซ้ำ ก็เหมือนกับ ‘คนขุดสุสาน’ นั่นแหละ โลกนี้ไม่มีผู้เขียนเทพนิยายเลื่องชื่ออย่าง ฮานส์ คริสเตียน แอนเดอร์สัน หรือ พี่น้องตระกูลกริมม์!

วรรณกรรมเด็กขาดแคลน?

คนอื่นอาจจะต้องกังวล แต่ไม่ใช่เขา! ทั้งตัวเขานี่แหละคือคลังเก็บชั้นดี! 

จางเย่เริ่มบรรยายทันทีที่เปิดปาก แคปซูลความจำทำให้เขาสามารถเล่าเรื่องได้โดยไม่พลาดแม้แต่คำเดียว ความเร็วที่ใช้อ่านแตกต่างจากการเล่าเรื่อง ‘คนขุดสุสาน’ นี่เป็นการเล่าให้เด็กฟัง ดังนั้นจะต้องพูดให้ช้า ยิ่งไปกว่านั้นเขาก็ต้องไม่ใช้น้ำเสียงแบบเดียวกับการเล่าเรื่องสยองขวัญ แต่ต้องใช้น้ำเสียงสุภาพและนุ่มนวล เขาทำแม้กระทั่งกดลำคอเพื่อเปลี่ยนโทนเสียง ทำให้เด็กรู้สึกใกล้ชิดมากขึ้น เรื่องพื้นฐานเหล่านี้เป็นสิ่งที่เขาได้เรียนรู้มาในมหาวิทยาลัย จางเย่ไม่ได้ด้อยทักษะไปกว่าคนอื่นๆ ในแวดวงอาชีพ แต่เขาขาดเวทีที่จะได้แสดงความสามารถ ดังนั้น สำหรับคนที่อ่อนด้อยด้านรูปลักษณ์อย่างเขา งานในสถานีวิทยุเป็นสิ่งที่มีค่าอย่างยิ่ง เขาต้องทำมันให้ดี ต้องพลิกฟื้นรายการ ‘จากวัยชราสู่วัยเยาว์’ ให้ได้ เพื่อตัวเขาเองและเพื่ออาจารย์เฝิงที่ปรานีกับเขาอีกด้วย

“วันนี้ ผมจะเล่านิทานเรื่องหนึ่งให้ฟัง กาลครั้งหนึ่งนานมาแล้ว มีพระราชาและพระราชินีผู้ปกครองดินแดนอันไกลโพ้น ทั้งสองพระองค์ต่างหวังอยากจะมีลูกน้อย จึงได้อ้อนวอนอธิษฐานต่อองค์พระผู้เป็นเจ้า ‘ข้าแต่พระเจ้า พวกเราต่างเป็นราชาและราชินีที่ดี ขอจงโปรดประทานทารกให้แก่พวกเราด้วยเถิด!’ ต่อมาไม่นาน พระราชาและพระราชินีก็ได้ให้กำเนิดทารกหญิงคนหนึ่ง ผิวของเด็กน้อยขาวราวกับหิมะ แก้มทั้งสองสีแดงราวแอปเปิ้ล….”

ผู้คนในโลกนี้ต่างไม่รู้จัก

ทว่า หากมีใครสักคนจากโลกเดิมของจางเย่มาได้ยินเข้า พวกเขาคงจะด่ายับ ใช่แล้ว จางเย่กำลังเล่าเทพนิยายที่โด่งดังซึ่งเป็นที่รู้จักทั่วโลกที่ทุกคนเคยได้ยินได้ฟังมา…‘รายงานข่าว’!

เอาล่ะ ไม่ล้อเล่นก็ได้!

อะแฮ่ม นั่นก็คือ ‘สโนไวท์กับคนแคระทั้งเจ็ด’!


[Go To Next Chapter]( ./40.md)