##บทที่ 40 : การประกวดนิทาน!
ก่อนเวลาเลิกงาน

จ้าวกั๋วโจวเรียกจางเย่มาที่ห้องทำงาน “จางน้อย ตอนนี้มีแค่เราสองคน ฉันอยากคุยดีๆ กับนาย” เขาพูดอย่างกระตือรือร้น “ฉันเลือกนายเข้ามา ซึ่งนายก็ได้พิสูจน์แล้วว่าการตัดสินใจของฉันไม่ผิดพลาด ทุกคนยอมรับความสามารถนาย อีกทั้งเหล่าผู้ฟังล้วนจดจำนาย อย่างไรก็ตาม มนุษย์เป็นสัตว์สังคม นายต้องกิน นายต้องดำรงชีวิต นายต้องทำให้ผู้อื่นพอใจ และจำเป็นต้องมีไหวพริบ ทางสถานีได้วางแผนเรื่อง ‘คนขุดสุสาน’ มานานแล้ว ทั้งจัดตั้งทีมพิเศษเพื่อการณ์นี้ แต่เพียงแค่คำเดียวจากปากนายที่ยืนยันว่าจะไม่ขาย ทำให้แผนการทุกอย่างต้องหายไปเหมือนควัน แล้วทีนี้จะไม่ให้ทางสถานีโกรธได้ไง จริงมั้ย? ที่ฉันกดขี่นายครั้งนี้ มันเหนือการควบคุมแล้วจริงๆ นายเข้าใจที่ฉันพูดมั้ย?

“ผมเข้าใจดี” จางเย่กล่าวสีหน้าตายด้าน

“งั้นดีเลย งั้นลิขสิทธิ์ของ...” จ้าวกั๋วโจวเริ่มเกลี้ยกล่อมอีกครั้ง

จางเย่กล่าวอย่างไม่ลังเล “ผมไม่ขายครับ”

จ้าวกั๋วโจวรู้สึกโมโหอีกรอบ “นี่นายจะทำให้ฉันอยู่เป็นสุขหน่อยไม่ได้หรือไงเนี่ย!”

จางเย่พูดออกมาจากใจจริงเช่นกัน “หัวหน้าครับ ผมรู้ดีว่าคุณชอบผมมาก ก่อนหน้านี้ยังจ้างผมทั้งที่ผมไม่ได้มีหน้าตาที่ดีเด่อะไรเลย บุญคุณครั้งนี้ผมจะจำไปตลอดชีวิต ผมรู้ดีว่าสถานีพยายามกดดันผม เพราะฉะนั้นผมเข้าใจทุกสิ่งทุกอย่างที่คุณทำ แต่เรื่องลิขสิทธิ์นั้น ผมจะขอพูดคำเดิมซ้ำอีกทีหนึ่ง ผมไม่ขาย!”

“ต่อไปข้างหน้า นายไม่คิดจะจัดรายการอีกแล้วเหรอไง?” จ้าวกั๋วโจวถามอย่างเสียดายในความสามารถของจางเย่

จางเย่ตอบกลับ “ตอนนี้ผมมีรายการใหม่ของตัวเองแล้ว ผมจะเป็นคนดึงมันขึ้นมาเอง!”

จ้าวกั๋วโจวดันเอกสารบนโต๊ะไปหาจางเย่แล้วบอกกับชายหนุ่ม “เรตติ้งของรายการช่วงบ่ายถูกส่งมาแล้ว ถึงแม้ว่ามันจะถูกประกาศในวันพรุ่งนี้ แต่ฉันขอใช้โอกาสนี้บอกนายเลยแล้วกัน ‘จากวัยชราสู่วัยเยาว์’ ยังคงอยู่อันดับรั้งท้าย รายการนี้ไม่สามารถถูกดึงขึ้นมาได้แล้ว มันไร้ประโยชน์ ไม่ว่าจะเป็นใครก็ตามที ความสามารถแบบนายควรจะอยู่ในที่ๆ ใหญ่กว่านี้ แล้วทำไมนายถึงหัวรั้นอย่างนี้ล่ะ? นายนี่...เฮ้อ ช่างมันเถอะ กลับไปได้แล้ว”

อันดับสุดท้ายอีกแล้ว?

ดึงขึ้นไม่ได้จริงเหรอ?

จางเย่ปฏิเสธที่จะเชื่อเช่นนั้น ถ้าสองตอนไม่เพียงพอเขาก็จะอัดตอนที่สาม ถ้าสามยังไม่พอเขาก็จะอัดตอนที่สี่ เขายังมีเวลาเหลืออีกสามวัน ยังมีโอกาสให้พลิกสถานการณ์กลับมาได้อยู่!

…

ฟ้ายังสว่างในตอนที่จางเย่กลับถึงบ้าน

ห้องเช่าของเขาทั้งเงียบเชียบและเปล่าเปลี่ยว เหมือนกับสถานการณ์ของเขาในตอนนี้ไม่มีผิด

จางเย่เปิดคอมพิวเตอร์ของตนแล้วนั่งอ่านข่าวอย่างจิตใจล่องลอย หลังจากที่วิเคราะห์เหตุการณ์ที่เกิดขึ้นสักพัก เขาก็ตระหนักว่าเหตุผลที่เรตติ้งผู้ฟังยังไม่ขึ้น ไม่ใช่เพราะนิทานของเขามันไม่ดี ‘สโนว์ไวท์’ กับ ‘ชุดใหม่ของพระราชา’ จะมีปัญหาได้อย่างไรกัน? มันเป็นนิทานคลาสสิกในบรรดานิทานคลาสสิกทั้งหลายจากโลกของเขา เหตุผลที่เรตติ้งต่ำเป็นเพราะว่ารายการนี้มีผู้ฟังน้อยอยู่แล้วนั่นเอง ผู้ฟังรายใหม่ต่างผิดหวังกับนิทานเดิมๆ ในปัจจุบัน พวกเขาเบื่อมันมากจนไม่อยากจะฟังอีก ดังนั้นพวกเขาจึงไม่ได้เปิดฟังตั้งแต่แรก จึงไม่แปลกเลยที่เรตติ้งผู้ฟังจะไม่กระเตื้องขึ้นมาแม้แต่น้อย!

ทำอย่างไรถึงจะดึงดูดผู้ฟังรายใหม่ๆ มาได้นะ?

ชายหนุ่มรู้สึกว่าเขาต้องการโอกาสบางอย่าง มิฉะนั้นมันคงยากเกินไป!

จางเย่ปล่อยเมาส์ในมือแล้วกดเปิดโทรทัศน์เพื่อดูข่าว การอยู่ในวงการสื่อเช่นนี้ การติดตามข่าวสารให้ทันโลกถือว่าเป็นเรื่องที่จำเป็นและต้องทำทุกวัน

“วันนี้ในเมืองหลวงได้เกิดคดีร้ายแรงขึ้นอีกครั้ง โดยมีเด็กถูกลักพาตัวทางตอนใต้ของเมืองใกล้กับเขตเจียหยวน เหวินเหวินเด็กน้อยวัยสี่ขวบถูกทิ้งให้อยู่กับบ้านเพียงลำพัง ในขณะที่ผู้ปกครองไปทำงาน จากการสืบของเจ้าหน้าที่ตำรวจและการตรวจสอบเทปบันทึกภาพจากกล้องวงจรปิด พบว่าเหวินเหวินได้เปิดประตูบ้านให้ชายแปลกหน้าอายุประมาณ 35 ปี ไม่มีใครรู้วิธีที่คนร้ายใช้หลอกล่อให้เหวินเหวินเชื่อใจ จากเทปของกล้องวงจรปิด เห็นได้อย่างชัดเจนว่าเหวินเหวินไม่ได้ร้องไห้ ขณะนี้ทางตำรวจได้ระดมกำลังทั้งหมดเพื่อจับตัวคนร้าย นี่คือภาพถ่ายของผู้ต้องสงสัยจากเทปกล้องวงจรปิด หากผู้ใดพบเห็น โปรดติดต่อหมายเลขที่ปรากฎอยู่บนหน้าจอโทรทัศน์ในทันที!” ผู้ประกาศข่าวหญิงของสถานีโทรทัศน์นครหลวงประกาศอย่างเคร่งขรึมแฝงด้วยน้ำเสียงขุ่นเคือง

ถัดมาก็เป็นบทสัมภาษณ์จากคนทั่วไปและโรงเรียน

แม่บ้านถือตะกร้าจ่ายตลาดบอกกับนักข่าวว่า “เดือนนี้ที่นี่มีเด็กถูกลักพาตัวจากบ้านตั้ง 4 ครั้งแล้วใช่ไหม? ช่างเลวทรามจริงๆ! คนพวกนี้นี่ต้องจับไปยิงเป้าให้หมด!”

ชายชราคนหนึ่งบอกว่า “ทำไมเรื่องพวกนี้ถึงเกิดขึ้นอยู่เรื่อย? ทำไมเด็กๆ ถึงเปิดประตูรับคนแปลกหน้า? ผมคิดว่าการศึกษาของเรามีปัญหา!”

ที่โรงเรียนอนุบาลแห่งหนึ่ง ผู้สื่อข่าวได้เข้าไปสัมภาษณ์ในระหว่างที่มีกิจกรรมโรงเรียนพอดี จึงมีคนรวมตัวกันอยู่ที่สนามเป็นจำนวนมาก ทั้งครู นักเรียนชั้นเด็กโต และผู้ปกครอง

“เด็กๆ ทุกคน จงจำไว้ว่าเมื่ออยู่บ้านคนเดียว ห้ามเปิดประตูรับคนแปลกหน้า ได้ยินไหม?”

“ได้ยิน!”

“จำได้ไหม?”

“จำได้!”

ภาพตัดกลับไปที่สตูดิโอ ผู้ประกาศข่าวหญิงกล่าวว่า “อันที่จริง เรื่องไม่ให้เปิดประตูรับคนแปลกหน้านี้ถูกสอนมานับครั้งไม่ถ้วนในโรงเรียน เด็กทุกคนต่างจำได้ขึ้นใจ แต่เมื่อมีคนแปลกหน้ามาอ้างตัวว่าเป็นเพื่อนของพ่อหรือแม่ พวกเด็กๆ ก็ยังเปิดประตูให้ นี่เป็นครั้งที่ 4 ในเดือนนี้ที่เกิดเหตุการณ์เช่นนี้ขึ้น ดิฉันไม่เข้าใจว่าเกิดอะไรขึ้นกันแน่กับระบบการศึกษาของประเทศ”

“ไม่แน่ว่าในเรื่องนี้เราควรจะใช้วิธีการสอนที่เหมาะสมกับเด็กเล็ก ซึ่งต้องไม่ใช่การท่องจำทุกตัวอักษรแบบที่ผ่านมา เด็กๆ มีกระบวนทางความคิดที่แตกต่าง และมีโลกเป็นของตัวเอง วิธีการที่เราสอนให้เอาแต่ท่องจำอาจจะไม่ทำให้เด็กเข้าใจ ดังนั้นเมื่อสัปดาห์ที่แล้ว ทางกระทรวงศึกษาธิการนครหลวงได้เริ่มประเดิมด้วยการจัดงานประกวดนิทานครั้งใหญ่ที่สุดในประวัติศาสตร์ภายใต้หัวข้อ ‘รวมนิทานไม่เปิดประตูรับคนแปลกหน้า’ โดยมีจุดประสงค์ใช้นิทานเหล่านี้เป็นสื่อการสอนที่ทั้งสนุก ทั้งให้ความรู้ เพื่อที่เด็กๆ จะได้รู้จักระวังตัวอย่างแท้จริง”

งานประกวดนิทาน?

จางเย่พลันรู้สึกถึงอะไรบางอย่าง โอกาสได้มาถึงแล้ว!

แต่ประโยคถัดมาของผู้รายงานข่าวสาวกลับทำให้เขาผิดหวัง “งานนี้ได้เริ่มขึ้นตั้งแต่อาทิตย์ที่แล้ว และมีเส้นตายคือเที่ยงคืนของคืนนี้ ในระหว่างนี้ กระทรวงศึกษาธิการได้อนุญาตให้ประชาชนร่วมกันโหวตหาเรื่องที่ดีอันดับหนึ่ง เพื่อที่จะได้นำไปเผยแพร่ให้แก่เด็กนักเรียนตั้งแต่ชั้นอนุบาล ชั้นประถม ตลอดจนสถานรับเลี้ยงเด็กทุกแห่ง!”

ตอนนี้เป็นเวลาหนึ่งทุ่มแล้ว!

เหลือเวลาไม่ถึงห้าชั่วโมง?

จางเย่ปิดโทรทัศน์ จากนั้นรีบเข้าไปยังเว็บไซต์ของกระทรวงศึกษาธิการในส่วนของการประกวดนิทานทันที มีรูปประกาศมากมายถูกแปะไว้ รวมไปถึงรูปของเหล่าเด็กน้อยที่หายตัวไปในเมืองหลวง บนรูปภาพมีทั้งรอยยิ้มของเด็กๆ ภาพกิจกรรมของพวกเขา และน้ำตาของเหล่าผู้ปกครองที่ลูกของพวกเขาถูกลักพาตัวไป มีคำขวัญถูกเขียนไว้ว่า ‘โปรดใช้เรื่องราวของคุณเพื่อช่วยเหลือเด็กๆ เหล่านี้เถิด’ หลังจากที่เห็นภาพตรงหน้าแล้ว จางเย่ก็รู้สึกหัวใจของเขาถูกบีบรัดราวกับกำลังขาดอากาศหายใจ ชายหนุ่มตั้งใจว่าจะมองหาโอกาสเพื่อช่วยเพิ่มเรตติ้งผู้ฟังของรายการที่ตนจัด แต่เมื่อเห็นเส้นตายของงานประกวดที่จะสิ้นสุดในเที่ยงคืนนี้ จางเย่ก็รู้ตัวแล้วว่ามันเป็นไปไม่ได้ คนอื่นๆ ได้สะสมคะแนนโหวตกันมาตลอดหนึ่งอาทิตย์แล้ว เขาจะใช้เวลาเพียงแค่ไม่กี่ชั่วโมงชนะโหวตครั้งนี้ไปได้อย่างไร? แต่เมื่อได้นั่งอ่านเรื่องราวและข่าวของเด็กที่ถูกลักพาตัวไป ชายหนุ่มก็รู้สึกว่าเขาควรจะทำอะไรสักอย่าง เรื่องนี้มันไม่ได้เกี่ยวกับรายการของเขาอีกแล้ว มันไม่เกี่ยวกับอะไรทั้งนั้น จางเย่แค่อยากใช้ความสามารถของเขาทำอะไรสักอย่าง เพื่อไม่ให้เกิดคดีน่าเศร้าแบบนี้อีกต่อไป!

แล้วถ้าเกิดว่ามันไม่ประสบความสำเร็จล่ะ?

ขอแค่เขาได้ลงมือทำ นั่นก็เพียงพอแล้ว!

…

ข่าวที่เกิดขึ้นได้สร้างความโกลาหลให้กับสังคม ไม่ว่าจะผู้คนที่เดินตามท้องถนน บนรถขนส่งมวลชนหรือว่าบนอินเทอร์เน็ต ต่างก็พูดคุยเกี่ยวกับเรื่องนี้เต็มไปหมด มันกลายเป็นหัวข้อร้อนแรงของประชาชนทุกคน ข่าวคราวที่เกี่ยวข้องกับเด็ก มักจะสร้างความสะเทือนขวัญให้กับผู้คนอยู่แล้ว ด้วยเหตุนี้ คดีอุกฉกรรจ์ที่เกิดขึ้นได้สร้างความวิตกกังวลเป็นอย่างมากไปทุกท้องที่ การประกวดแต่งนิทานจึงมีผู้เข้าร่วมเป็นจำนวนมากมาย นักเขียนหลายคนก็ส่งเรื่องของตนเองมาร่วมประกวดด้วย

คนที่มีชื่อเสียงที่สุดก็คือเถาเสวี่ยหรู เจ้าของนิทานเด็กที่ขายดีที่สุดในประเทศ

ต่อมาก็คือเห็ดแดงน้อย ซึ่งนี่เป็นนามปากกา นักเขียนนิทานเด็กคนนี้ก็เป็นผู้หญิงเช่นกัน ถึงยอดขายนิทานของเธอจะน้อยกว่าเถาเสวี่ยหรู แต่นิทานที่โด่งดังที่สุดในประเทศเป็นของเธอคนนี้

ทั้งคู่ต่างเป็นเสาหลักของวงการนิทานเด็กในประเทศนี้เลย

มีนักแต่งนิทานคนอื่นๆ ร่วมด้วยเช่นกัน นักเขียนชื่อคุ้นตาที่หลายๆ คนเคยอ่านมันผ่านๆ ตอนเป็นเด็ก ต่างเข้าร่วมส่งนิทานเข้าประกวด

อันดับถูกจัดเรียงตามนี้

เห็ดแดงน้อย: ยอดโหวต 28,018

เถาเสวี่ยหรู: ยอดโหวต 24,311

ผู้เฒ่าหลี่: ยอดโหวต 17,223

จางเฉียง: ยอดโหวต 16,976

สำหรับการประกวดแต่งนิทานครั้งนี้ ผู้ที่ส่งผลงานเข้าร่วมประกวดต้องใช้บัญชีที่มีการรับรองสถานะ อาทิเช่น เห็ดแดงน้อยและนักเขียนคนอื่นต่างก็มีสถานะที่ได้การรับรองแล้ว จางเฉียงที่อยู่อันดับสี่ เป็นนักเขียนนิทานมืออาชีพ มีเพียงผู้เฒ่าหลี่จากอันดับสามเท่านั้นที่ไม่ได้อยู่ในวงการ สถานะที่ได้รับการรับรองของเขาคือ ‘พนักงานบริษัท’

จางเย่เปิดอ่านนิทานดูอย่างผ่านๆ ตั้งแต่โลกที่เขาอยู่เปลี่ยนไป จางเย่รู้สึกอยู่ตลอดเวลาว่าบรรดาผลงานศิลปะของโลกนี้ หากเทียบกับโลกของเขาแล้ว ยังถือว่าเทียบกันไม่ติด อย่างไรก็ตาม เมื่ออ่านดูเรื่องที่ได้อันดับต้นๆ เขารู้สึกประทับใจ พวกเขาสมควรถูกเรียกได้ว่าเป็นนักเขียนนิทานอันดับต้นๆ ของวงการจริงๆ ผลงานทั้งหมดถูกเขียนออกมาอย่างดี โดยเฉพาะอย่างยิ่งของเห็ดแดงน้อยที่ได้อันดับหนึ่ง ต่อให้หยิบงานชิ้นนี้กลับไปยังโลกของจางเย่ มันก็ยังถูกจัดไว้เป็นผลงานคุณภาพดีและมีโอกาสถูกนำไปสร้างเป็นอนิเมชั่นอีกด้วย

อย่างไรก็ตาม มันกลับขาดบางสิ่งบางอย่างไป ไม่ใช่ว่าเนื้อหาของนิทานไม่ดี แต่เป็นเพราะว่ามันซับซ้อนเกินไป กลุ่มเป้าหมายของนิทานที่เตือนไม่ให้เปิดประตูให้กับคนแปลกหน้าย่อมต้องเป็นเด็กเล็ก ดังนั้นจึงไม่ควรคาดหวังว่าเด็กน้อยจะสามารถเข้าใจเรื่องราวที่ซับซ้อนเกินไปได้ นิทานของเห็ดแดงน้อยมีความยาวเกิน 8,000 ตัวอักษร ดังนั้นต่อให้เป็นเรื่องที่ดี ก็ยังยาวเกินไป จางเย่ได้แต่สงสัยว่าจะมีเด็กคนไหนนั่งอ่านมันจนจบ? 

ส่วนอันดับล่างๆ นั่น ยิ่งเปิดดูก็ยิ่งรู้สึกแย่เข้าไปใหญ่

ไม่ต้องพูดถึงคนที่ไม่ได้เป็นมืออาชีพ แม้แต่คนที่มีสถานะรับรองว่าเป็นนักเขียนนิทานเด็กก็ยังป่วยการ นี่พวกเขาเขียนอะไรออกมากันเนี่ย!? นิทานของคนพวกนี้เต็มไปด้วยข้อบกพร่องมากมาย บางเรื่องต่อให้พวกเด็กๆ มาอ่าน ก็คงจะพูดว่านี่มันเด็กเกินไป! หรือบางเรื่องก็มีโทนเรื่องที่เป็นผู้ใหญ่เกินไป มันถูกเขียนตามความคิดและการวิเคราะห์แบบคนที่โตแล้ว พวกนี้จะเอาไปให้เด็กๆ อ่านได้ยังไงกันล่ะเนี่ย?

ไม่ได้เรื่องเลยจริงๆ!

เรื่องพวกนี้ไม่เหมาะสักเรื่องเลยให้ตายสิ!

จางเย่พับแขนเสื้อขึ้นมาแล้วเริ่มลงมือ ชายหนุ่มรู้สึกได้ว่าเขามีเรื่องที่เหมาะสำหรับการประกวดครั้งนี้ เป็นเนื้อหาที่ประมวลจากสุดยอดองค์ความรู้ในโลกของเขา มันสมบูรณ์แบบมากสำหรับการประกวดครั้งนี้ ไม่มีอะไรที่จะเหมาะสมไปกว่านิทานที่เขากำลังจะเขียนนี้แล้ว

จางเย่ล็อกอินเข้าไปในเว็บของกระทรวงศึกษาธิการโดยใช้ข้อมูลสถานะจากเวยป๋อของเขา เมื่อทำการยืนยันสถานะเรียบร้อยเขาก็ลงมือพิมพ์ทันที เสียงคีย์บอร์ดดังแก๊กๆ ต่อเนื่องกันจนนิทานจบลง จากนั้นเขาจึงกดปุ่มอัพโหลดมันขึ้นบนเว็บ!

นิทานเรื่อง ‘กระต่ายน้อยเด็กดี’

แม่กระต่ายมีลูกน้อยสามตัว ตัวหนึ่งชื่อเจ้าตาแดงน้อย ตัวหนึ่งชื่อเจ้าหูยาว และอีกตัวหนึ่งชื่อเจ้าหางทู่

วันหนึ่ง แม่กระต่ายบอกกับลูกทั้งสามว่า “แม่จะออกไปเก็บแครอท ปิดประตูเฝ้าบ้านให้ดีๆ นะ อย่าเปิดประตูให้ใคร รอให้แม่กลับมาก่อน”

แม่กระต่ายหิ้วตะกร้าแล้วเดินไปที่ทุ่งหญ้าด้านนอก กระต่ายน้อยทั้งสามจำคำที่แม่สอนและใส่กลอนที่ประตูอย่างดี

ต่อมา หมาป่ายักษ์ใจร้ายได้มาถึง มันอยากจะเข้ามาในบ้านของกระต่ายน้อย แต่เพราะประตูถูกล็อกอย่างแน่นหนา มันจึงเข้าไม่ได้!

หมาป่ายักษ์ใจร้ายนั่งลงที่ข้างประตู มันหรี่ตาพลางครุ่นคิด ทันใดนั้น มันก็เห็นแม่กระต่ายกลับมา มันจึงรีบวิ่งไปหลบหลังต้นไม้ใหญ่ทันที

แม่กระต่ายมาถึงประตู เมื่อผลักดูก็พบว่าประตูใส่กลอนแน่นหนา แม่กระต่ายจึงเคาะประตูแล้วร้องว่า “กระต่ายน้อยเด็กดี เปิดประตูทีจ้ะ เปิดไวๆ นะ คุณแม่มาแล้ว”


[Go To Next Chapter]( ./42.md)