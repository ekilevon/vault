##บทที่ 70 : ผู้เข้าชิงรางวัลไมโครโฟนเงิน
น่าประทับใจมาก!

ยุคใหม่มาถึงแล้ว!

ความสามารถด้านวรรณกรรมของจางเย่ไม่ได้โด่งดังอยู่แค่ในช่องวรรณกรรมเท่านั้น แต่ทั้งสถานีวิทยุนครหลวงต่างรับรู้กันทั่ว ด้วยความสามารถระดับนี้ ทุกคนรู้ว่าจางเย่จะบรรลุถึงขั้นนี้ได้ในสักวัน ทว่าไม่มีใครคิดว่าจะรวดเร็วเช่นนี้!

จ้าวกั๋วโจวพูดต่อ “นอกจากนั้น เมื่อวานรายการ ‘จากวัยชราสู่วัยเยาว์’ ยังได้เรตติ้งเป็นอันดับที่สี่จากทั้งสถานีอีกด้วย!”

เป็นสี่สุดยอด?

เป็นรองแค่รายการข่าวและรายงานการจราจรงั้นเหรอ?

จ้าวกั๋วโจวหันมองหวังเสียวเม่ย กล่าวกระเซ้าเย้าแหย่ว่า “อาจารย์เสียวเม่ย อาจารย์จางน้อยไล่กวดขึ้นมาแล้วนา คราวนี้รายการเธอก็มีคู่แข่ง ไม่ต้องเหงาอีกแล้ว ถ้าไม่พยายามให้ดีล่ะก็ รายการของจางน้อยอาจจะขึ้นเป็นที่หนึ่งได้เชียวนะ”

หวังเสี่ยวเม่ยตอบเสียงเรียบ “ฉันจะพยายามค่ะ”

จางเย่ถ่อมตน “ไม่มีทางหรอกครับ ผมแค่โชคดีเล็กน้อยที่ผู้ฟังในช่วงสุดสัปดาห์มากขึ้น แถมรายการยังเพิ่มเวลาไปอีกหนึ่งชั่วโมงด้วย ทำให้ ‘พ่อมดแห่งออซ’ จบตรงช่วงไคลแมกซ์พอดี เลยฉุดกระชากเรทติ้งได้ถึงขนาดนี้ พอพรุ่งนี้ก็ไม่ได้แล้วแล้ว อันดับน่าจะลดลงไปอีก”

ทุกคนต่างรู้ดี แต่แล้วอย่างไร? ที่หนึ่งครั้งเดียวก็คือที่หนึ่ง หลายปีที่ผ่านมาไม่มีใครในช่องวรรณกรรมกล้าท้าทายบัลลังก์ของหวังเสียวเม่ย ‘พูดคุยรอบโลก’ จางเย่เป็นคนแรก…ทั้งยังทำได้สำเร็จเสียด้วย!

“ฉันอยากจะบอกอะไรเพิ่มอีกหน่อย” จ้าวกั๋วโจวยิ้ม กล่าวดังๆ ว่า “เมื่อวานนี้ วันอาทิตย์ จำนวนผู้ฟังรวมของช่องวรรณกรรมเอาชนะช่องการจราจรได้เป็นครั้งแรกในรอบ 11 ปี เราได้ลำดับสองจากทุกช่องของสถานี! นี่เป็นผลจากความพยายามที่ทุกคนทุ่มเทให้กับช่องของเรา ฉันอยากถือโอกาสนี้ชมเชยอาจารย์จางเย่ ผู้ซึ่งช่วยดึงรายการที่มีผู้ฟังน้อยที่สุดขึ้นมาเป็นอันดับ 1 และอันดับ 3 ด้วยความเสียสละของอาจารย์จางเพียงคนเดียว ก็ทำให้เรามีผู้ฟังเพิ่มขึ้นอย่างน่าอัศจรรย์ ทั้งยังเป็นเหตุผลหลักที่เราแซงหน้าช่องจราจรได้เป็นครั้งแรกในรอบ 11 ปี! ฉันหวังว่าทุกคนที่นี่ ไม่ว่าจะเป็นหน้าใหม่หรือหน้าเก่า จะสามารถเรียนรู้จากจางน้อยได้!”

พวกเขาไม่ได้ตำแหน่งนี้มา 11 ปีแล้ว!

ก่อนนี้พวกเขาได้ที่สี่เป็นประจำ ถูกเฉือนชนะไปโดยช่องเพลง หลังจากนั้นยังคงอยู่ในอันดับสาม เป็นรองจากช่องจราจร แต่วันนี้ ความหวังล้วนได้รับการตอบสนองแล้ว?

“ยอดเยี่ยม!”

“ฮ่าๆ ได้เวลาหัวหน้าแจกรางวัลแล้ว!”

“ไม่มีใครหยุดยั้งเราได้!”

“เรามาลุยกันต่อให้แซงหน้าช่องข่าวไปเล้ยยยย!”

บ้างโห่ร้อง บ้างโอ้อวด ไม่ว่าอย่างไร ทุกคนล้วนอยู่ในความยินดีอย่างท่วมท้น

จ้าวกั๋วโจวส่งสัญญาณให้ทุกคนเงียบ กล่าวว่า “บ่ายนี้ให้เป็นเวลาตามสบาย ใครจะทำอะไรก็ได้ แล้วเราจะหยุดพักเที่ยงตอนสิบโมงครึ่ง ไปหาร้านอาหารข้างนอกกินกันเถอะ ฉันเลี้ยงเอง!”

“โอ้ววววว!”

“หัวหน้าจงเจริญญญญ!”

“สั่งของแพงได้ใช่ไหมครับ?”

จ้าวกั๋วโจวยิ้ม “อยากกินอะไรก็ไอ้นั่นแหละ ตามสบาย!”

จางเย่กล่าว “ผมไม่ไปได้ไหมครับ? ผมยังต้องอัดเสียงรายการต่อ ‘พ่อมดแห่งออซ’ จบไปแล้ว และผมต้องเล่าเรื่องใหม่ด้วยวันนี้”

พี่สาวโจวกล่าวอย่างร่าเริง “นายจะไม่ไปได้ยังไง?”

“ใช่ จางน้อยต้องไป นายเป็นตัวเด่นของงานนะ” ป้าซุนสำทับ

จ้าวกั๋วโจวยืนยัน “ทุกคนต้องไป ห้ามเบี้ยวเด็ดขาด ขอแค่กลับมาก่อนเที่ยง รายการของนายไม่สายหรอก ไม่มีการต่อรองแล้ว อย่าคิดว่าฉันจะลืมความสามารถพิเศษของนายคืออะไร นายไม่ต้องการการเตรียมตัวอะไรสักนิด แล้วนายเคยพลาดตอนถ่ายทอดสดสักครั้งไหมล่ะ?”

จางเย่กุมขมับ “ได้ครับ ผมว่าตามหัวหน้าแล้วกัน”

“งั้นก็เอาตามนี้แหละ เราจะออกไปตอนสิบโมงครึ่ง ไว้ฉันจะตามทุกคน” จ้าวกั๋วโจวเดินออกไป

จางเย่มีเรื่องที่จะคุยกับหัวหน้า เขายืนคิดอยู่ครู่หนึ่งก่อนเดินตามออกไป พบว่าจ้าวกั๋วโจวกำลังเดินกลับห้องทำงาน จางเย่เดินตามประกบ “หัวหน้า”

จ้าวกั๋วโจวหันมามอง “อ้าว จางเย่ เหอๆ มีอะไรเหรอ?”

จางเย่กระแอม กล่าวอย่างกังวลว่า “คืออย่างนี้ครับ...วันก่อนผมเห็นข่าวว่าการเสนอชื่อเข้าประกวดรางวัลไมค์ทองและไมค์เงินที่จะจัดขึ้นเร็วๆ นี้ ผมเข้าทำงานกับสถานีมาสองเดือนแล้ว พูดกันจริงๆ ผมคิดว่าผลงานของผมไม่เลวเลย ทั้งยังทำงานไม่ถึงปี ดังนั้นผมน่าจะเข้าเงื่อนไขของไมค์เงิน หัวหน้าคิดว่าผมจะได้รับการเสนอชื่อไหมครับ?” ในเมื่อไม่มีใครเอ่ยถึงเรื่องนี้ จางเย่จึงเป็นฝ่ายพูดขึ้นเอง

จ้าวกั๋วโจวผายมือให้จางเย่นั่งลง บอกอย่างเข้าใจว่า “แค่เรื่องนี้เองหรือ? ฉันคิดว่าเป็นเรื่องอะไรเสียอีก นายเพิ่งจะมาพูดวันนี้? ถ้าฉันรอนาย ก็สายเกินไปแล้วล่ะ” ขณะพูด เขายื่นมือไปดึงเอกสารออกจากลิ้นชัก “นี่เป็นสำเนา ตัวจริงส่งให้ผู้บริหารสถานีไปหลายวันแล้ว ฉันเขียนใบแนะนำพร้อมแนบประวัติการทำงานของนายไปด้วย”

จางเย่ยินดียิ่ง “หัวหน้าแนะนำผมไปแล้ว? ขอบคุณครับ ขอบคุณหัวหน้า!”

จ้าวกั๋วโจวกล่าวต่อ “รางวัลไมค์เงินไม่ได้สำคัญเท่าไมค์ทอง คนที่ได้รับการเสนอชื่อเลยน้อยลงไปด้วย สถานีวิทยุนครหลวงของเราได้มาสองที่ ถึงชื่อของนายจะยังไม่ได้รับการยืนยันจากฝ่ายบริหาร แต่ฉันคิดว่าน่าจะได้รับเลือกแน่นอน ในบรรดาหน้าใหม่ปีนี้ ผลงานของนายโดดเด่นที่สุด ไม่มีใครทัดเทียมได้เลย อย่างมากก็คนจากสถานีข่าวที่ชื่อจางเหย่ถือว่ามีผลงานค่อนข้างดีเหมือนกัน ถ้าทุกอย่างเป็นไปอย่างที่คิดล่ะก็ นายกับจางเหย่น่าจะเป็นผู้เข้าชิงสองคนจากสถานีเรา ผู้ชนะมีได้แค่คนเดียว ฉันหวังว่าจะเป็นนาย จริงอยู่ว่าก่อนนี้ กรรมการรางวัลไมค์ทั้งสองมักเอนเอียงไปทางผู้เข้าชิงจากสถานีข่าว แต่นายต่างออกไป ผลงานของนายโดดเด่นมาก โดดเด่นจนไม่มีใครเทียบเท่าได้”

จางเย่ถามต่อ “วันคัดเลือกเมื่อไรครับ?”

จ้าวกั๋วโจวตอบ “ศุกร์นี้เอง แต่มีแค่รางวัลไมค์ทองเท่านั้นที่จะได้ถ่ายทอดสด ไมค์เงินไม่มีการถ่ายทอด”

รางวัลไมโครโฟนเงิน สิบตำแหน่งจากสถานีวิทยุทั่วประเทศ

มีผู้เข้าชิงสามสี่สิบคน แต่มีเพียงสิบคนเท่านั้นที่จะได้รับรางวัล

จำนวนสถานีวิทยุทั่วประเทศมีมากกว่านั้นมาก แต่การมอบรางวัลแก่ทุกสถานีนั้นเป็นไปไม่ได้ มีเพียงบางสถานีจากหัวเมืองใหญ่เท่านั้นที่จะได้รับรางวัล อาทิเช่น สถานีวิทยุส่วนกลางจะได้สองรางวัลแทบทุกครั้ง ตามมาด้วยสถานีวิทยุนครหลวงและเซี่ยงไฮ้จะได้หนึ่งรางวัลเป็นที่แน่นอน ส่วนมณฑลอื่นๆ ล้วนหมุนเวียนกันไป สถานีวิทยุนครหลวงไม่มีทางพลาดตำแหน่งด้วยเหตุผลทางการเมือง

นี่เป็นเหตุผลที่สถานีมีผู้เข้าแข่งขันสองคน มีโอกาสครึ่งหนึ่งที่จะได้ตำแหน่ง แต่จากการวิเคราะห์ของจ้าวกั๋วโจว จางเย่มีโอกาสชนะถึง 99% ด้วยเหตุนี้จางเย่จึงทั้งโล่งใจและยินดี ครั้งนี้ ด้วยผลจากการก้าวขึ้นสู่อันดับหนึ่งของช่อง รวมถึงเหตุการณ์ทลายสถิติที่เขาเคยสร้าง ทำให้ประวัติผลงานของเขาหนายิ่งขึ้น ความมั่นใจยิ่งทบทวี รางวัลไมโครโฟนเงินสำหรับจางเย่แล้วเป็นเสมือนผลส้มในถุงย่าม!

รีบมาเถอะ!

จางเย่แทบจะอดใจรองานหน้าในสถานีโทรทัศน์ไม่ไหวแล้ว!

-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./72.md)