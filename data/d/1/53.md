##บทที่ 52 : ใครกล้าพูดว่า ‘อาจารย์จางแต่งกลอนไม่เป็น’?
หลังจากที่เขาโพสต์ลงเวยป๋อ เสียงด่าทอจางเย่ถึงกับเงียบกริบ!

เห็นข้าหรือไม่เห็น ตัวข้ายังสถิต ไม่ยินดีไม่ยินร้าย บทกลอนช่างอิสระเสรี! จิตใจช่างเปิดกว้าง! หลายคนที่ได้เห็นต้องสูดปากเสียงดัง! เมื่อได้อ่านจนจบ กลอนบทนี้ยิ่งให้ความรู้สึกเหมือนหลุดพ้นจากทางโลก! เปี่ยมไปด้วยความดีงาม! 

บทกลอนที่ดีอะไรอย่างนี้?

นี่สิถึงจะเรียกว่ากลอนที่ประเสริฐ!

กลอนที่จางเย่เลือกมาตอบโต้ทรงอานุภาพมากอย่างไม่มีข้อโต้แย้ง!

ด้วยกลอนบทนี้ อีกฝ่ายก็อ่อนแรงไป เหล่าแฟนคลับของจางเย่ที่ไม่ราร้างไม่ห่างหายกลับไฟลุกโชน เริ่มโห่ร้องกันใหญ่!

ลมใบไม้ผลิแผ่วพริ้ว: “ฮ่าๆ ! อาจารย์จางโต้กลับแล้ว! ทุกคน เข้ามาดูเร็ว!”

กุณโฑกิ่งหลิว: “ผลงานชิ้นใหม่! ว้าว! กลอนบทนี้เต็มไปด้วยจิตวิญญาณจริงๆ !”

ล่ำปึ้ก557: “ผลงานของอาจารย์จางเย่ไม่เคยทำให้ผิดหวัง! เจ๋งระเบิด!”

มีคนเข้ามาเขียนวิจารณ์ไว้ยาวเหยียด โดยใช้ไอดีว่าเปลวไฟแห่งชีวิต: “ฉันไม่เคยอ่านกลอนสมัยใหม่ ไม่เคยชอบอะไรที่เกี่ยวกับศิลปะมาตั้งแต่เด็ก แต่อาจารย์จางเย่ได้ทำให้ฉันตกหลุมรักวรรณกรรมและศิลปะอย่างบทกวี ฉันไม่รู้ว่าคนที่ด่าทออาจารย์จางอยู่หลังคีย์บอร์ดและพวกที่เรียกตัวเองว่ามืออาชีพมีตาหรือเปล่า! พวกคุณทุกคนอย่างน้อยก็เป็นนักประพันธ์ที่เป็นที่ยอมรับในเมืองหลวง หนึ่งในนั้นเป็นถึงรองประธานสมาคม ดังนั้นอย่าทำให้พวกเราต้องดูถูกคุณ เข้าใจมั้ย? คนนอกอย่างฉันยังรับรู้ได้เลยว่ากลอนของอาจารย์จางเย่ดีแค่ไหน แต่พวกคุณกลับเกลียดชังมัน? แค่เพราะว่าเขาอายุน้อย? อายุใช่เหตุผลเหรอ? นี่เป็นวิธีที่พวกคุณใช้เพื่อลดค่าผลงานของคนอื่นงั้นเหรอ? วิธีแบบนี้ไม่ต่ำทรามเกินไป!”

“ข้างบนตอบได้ดี! สนับสนุนอาจารย์จาง!”

“สนับสนุนอาจารย์จางเย่ตลอดกาล! ไอ้พวกมืออาชีพห่*เหวนี่! อย่าไปฟังมัน!” 

“กลอนของอาจารย์จางเย่เป็นที่นิยมขนาดไหน ดูจากยอดฟอร์เวิร์ด ยอดคอมเมนต์ จำนวนเสิร์ชของกลอนแต่ละบท หรือยอดคลิกในบอร์ดสนทนาสิ ตาของมวลชนน่ะกระจ่างใส ความจริงก็เห็นๆ กันอยู่ ฉันสงสัยจริงๆ ว่าคนอื่นจะมาอิจฉาผลงานของอาจารย์จางทำไม? ถึงกับต้องกระโดดออกมาพูดจาเหยียบย่ำคนอื่นเนี่ยนะ? ขอใช้คำพูดของอาจารย์จางหน่อยเหอะ ทำไมนายถึงเลิกไปหาหมอแล้วล่ะ?”

เมื่อจางเย่เริ่มนำ บรรดาแฟนคลับรีบตามน้ำสวนกลับทันที!

อัสนีไพศาล กวีปักกิ่งก็เข้ามาโต้ว่า “พวกนายรู้จักวรรณกรรมหรือว่าพวกเราที่รู้จัก? แค่ตอนนี้ กลอนรักนั่น...มีใครเข้าใจบ้างว่าเขาพูดอะไร? เข้าใจกันบ้างหรือเปล่า? ไม่เข้าใจก็อย่าแสร้งทำเป็นรู้! วรรณกรรมก็คือวรรณกรรม! ศิลปะก็คือศิลปะ! ไม่ใช่ของที่เอาไว้หลอกคน!”

แฟนจางเย่อันดับหนึ่งออกมาแสดงตัว ตั้งแต่สงครามฝีปากบนเวยป๋อ แฟนคลับเดนตายคนนี้ไม่เคยลังเลที่จะลุกขึ้นสู้ทุกครั้งที่จางเย่มีปัญหา เขาย้อนว่า “งั้นขอถามอาจารย์อัสนีไพศาลหน่อยว่า ‘ศิลปะคืออะไร’? คุณไม่รู้เหรอ? ต้องให้คุณเรียกว่าศิลปะถึงจะนับได้งั้นเหรอ? งั้นคนทั่วไปอย่างพวกเราจะมีไว้ทำไม? งั้นคนรักกลอนอย่างพวกเราจะมีไว้ทำไม? คุณเองต่างหากที่ยังไม่ได้ถึงหนึ่งในร้อยของอาจารย์จาง! วรรณกรรมมีไว้ให้คนทั่วไปได้เสพจากภายนอกแล้วสะท้อนอยู่ภายใน ให้จับใจ ให้หวั่นไหว ให้รู้สึก นี่เป็นเหตุผลที่ทำให้งานของอาจารย์จางเป็นที่นิยม นี่เป็นการประเมินวรรณกรรมของคนทั่วไปอย่างพวกเรา!”

ในเวยป๋อก็มีคนเก่งๆ อยู่หลายคน

ยกตัวอย่างเช่น คอมเมนต์จากเจ้าของไอดี HDUOS09 : “ขอบอกก่อนเลยว่าฉันเป็นกลาง ไม่ได้อยู่ข้างไหนทั้งนั้น ฉันได้อ่านมาตลอดทั้งวันและได้เห็นกลอนของจางเย่แล้ว ฉันอาจจะความรู้ไม่พอแต่ขอไม่เห็นด้วยกับการวิเคราะห์ของอาจารย์อัสนีไพศาล ที่ฉันคิดว่าค่อนข้างลำเอียง กลอนรัก? ฉันไม่คิดว่านี่เป็นกลอนรัก ถึงแม้ในกลอนจะมีคำว่าเสน่หาหรือกระทั่งมีคำว่ารักในตอนท้าย มันก็เป็นไปตามตัวอักษร ถ้าทำความเข้าใจให้ดี คุณจะพบว่ากลอนนี้แฝงความกรุณาไว้เต็มเปี่ยม จะมีคนเขียนเกี่ยวกับความรักเชิงชู้สาวด้วยจิตกรุณาได้อย่างไร? นี่คือสาเหตุที่ฉันวิเคราะห์ออกมาว่าอาจารย์ได้เขียนกลอนบทนี้ให้กับแฟนคลับ ไม่สิ ที่จริงควรจะพูดว่าอาจารย์เขียนกลอนบทนี้ให้กับทุกคนบนโลกใบนี้!” 

“พูดต่อเลยสิ”

“มีผู้รู้เข้ามาแล้ว เชิญวิเคราะห์ต่อเลย”

“รอคนเก่งๆ เข้ามาอธิบายกลอนอยู่นี่แหละ อ่านเองไม่เข้าใจ!”

มีคอมเมนต์ตามมาเป็นพรวน หลายคนไม่เข้าใจในสิ่งที่จางเย่ต้องการจะสื่อ แต่อย่างน้อยก็รู้สึกได้ว่ากลอนบทนี้ปล่อยวางเป็นพิเศษ! 

HDUSOS09 เขียนต่อ : “นี่เป็นความเห็นส่วนตัว แต่ฉันคิดว่าอาจารย์จางต้องการจะสื่อถึงความรักที่มีให้กับคนทั่วไป อาจารย์รู้ว่าผลงานของเขาใช่ว่าทุกคนจะยอมรับ แต่ไม่ว่าพวกเขาจะด่าทอหรือเกลียดชัง ก็ไม่มีผลอะไรกับอาจารย์ทั้งนั้น อาจารย์เพียงต้องการใช้ผลงานของตัวเองกระตุ้น จับใจ และช่วยเหลือผู้คน ไม่ว่าพวกเขาจะมองเห็นหรือมองไม่เห็น อาจารย์ก็ไม่รู้สึกสุขหรือเศร้า ไม่ว่าพวกเขาจะติดตามหรือไม่ติดตาม อาจารย์ก็จะไม่ทอดทิ้งหรือจากไปไหน ในฐานะปุถุชน อาจารย์จางเย่คงยังไม่สามารถบรรลุถึงจุดนี้ แต่ในฐานะกวี ความคิดแบบนี้เป็นสิ่งจำเป็น นี่แหละคือสิ่งที่ฉันเห็น ฉันอาจจะพูดไม่ถูก แต่กลอนบทนี้ช่างน่าจดจำและควรค่าให้อ่านซ้ำอย่างยิ่ง ทุกวรรคชวนให้ขบคิดและไตร่ตรองให้นาน”

“พูดได้ดี!”

“ให้ความรู้สุดๆ !”

“หมายความอย่างนี้นี่เอง! ขอบคุณผู้รู้ที่ช่วยสั่งสอน!”

HDUSOS09 ตอบว่า : “อย่าเรียกว่าสั่งสอนเลย กลอนบทนี้ลึกซึ้งจริงๆ แม้แต่ฉันก็ยังไม่สามารถเข้าใจได้หมด นี่เป็นแค่ความเห็นส่วนตัว แต่ไม่ว่ายังไงก็พิสูจน์ความจริงได้แล้ว ใครพูดว่าอาจารย์จางเย่แต่งกลอนไม่เป็น? ใครพูดว่ากลอนของอาจารย์จางเย่ไร้คุณค่าทางวรรณกรรมหรือศิลปะ? อย่ามองว่าคนอื่นโง่! ฉันไม่ใช่นักประพันธ์หรือกวี แต่วันนี้ฉันกล้าพูดเลยว่าแค่กลอน ‘เห็นหรือไม่เห็น’ ของอาจารย์จางเย่เพียงบทเดียว อาจารย์ก็มีที่ยืนในวงการวรรณกรรมของประเทศแล้ว! ใครก็ปฏิเสธคุณภาพงานศิลป์ของอาจารย์ไม่ได้!

“ฉันต้องขอโทษจริงๆ ตอนฟังไอ้พวกหน้าขนอย่างรองประธานสมาคมนักเขียนประจำนครหลวงกับพรรคพวก ฉันคิดไปว่าพวกเขาพูดถูก ทำให้ฉันโพสต์ข้อความต่อว่าอาจารย์จางเย่ ฉันแม่*โคตรโง่ ทำไมถึงเชื่อเข้าไปได้! มืออาชีพประสาอะไร? ต่อไปฉันจะไม่ฟังความเห็นไอ้พวกมืออาชีพนี่อีกแล้ว! ฉันจะเชื่อความคิดตัวเอง! กลอนของอาจารย์จางต้องเป็นกลอนที่ดี! กระตุ้นจิตใจฉันได้ตั้งหลายครั้ง!”

“ฉันก็ขอโทษด้วยคน ฉันเสียสติไปแล้วจริงๆ!”

“ใช่เลย ใครแม่* ยังกล้าหาว่าอาจารย์จางเย่แต่งกลอนไม่เป็นอีก หา?”

แฟนคลับของจางเย่ที่แปรพักตร์ได้กลับมาใหม่และป่าวร้องขอขมา จางเย่ได้พิสูจน์คุณค่าของตนและโต้กลับบรรดาคนไร้ยางอายพวกนั้นไปพร้อมกัน!

แต่ก็ยังมีบางคนไม่ยอมหยุด

“จ๊าดง่า*****!”

“ดีแต่เสแสร้งทั้งนั้นแหละ!”

“ใช่เลย! เนี่ยนะที่พวกแกเรียกว่าเลิศ! ห่วยแตกโม้แหลกทั้งนั้น!”

“ทำไมฉันไม่เห็นว่าไอ้กลอนนี่มันจะมีดีอะไรเลย? พวกแกแค่จะยกหางจางเย่เท่านั้นแหละ! ได้ค่าจ้างเท่าไรล่ะ? เมนต์ละหยวนถึงมั้ย? ถึงได้ยกไม่เลิก!”

“มืออาชีพก็อุตส่าห์ออกมาพูดแล้ว ยังจะไม่พอใจอีก?”

แฟนจางเย่อันดับ1 ทนดูต่อไปไม่ไหวแล้ว “พวกเรา เมื่อเหตุผลใช้ไม่ได้ ต้องทำไง?”

ดูเหมือนว่าแฟนจางเย่อันดับ1 จะมีชื่อเสียงและอิทธิพลในอินเตอร์เน็ตอย่างมาก แค่ปรากฏตัวออกมา บรรดาเกรียนก็ขานรับทันที ที่จริงพวกเขาเข้ามาก่อนแล้ว แต่โดนแฟนคลับของพวกกวีและนักประพันธ์ข่มทับเสียสนิท พวกนั้นมีคนมากเกินไป เกรียนเลยทำอะไรไม่ได้มาก มาตอนนี้ได้เวลาสู้กลับแล้ว!

“ถ้าเหตุผลใช้ไม่ได้ ก็ไม่ต้องพูดอะไรอีกต่อไปแล้ว!”

“ด่าแม่*เลย! เอาให้เวยป๋อมันล่ม!”

“พวกเราพอใจก็ทำ ต้องมีเหตุผลด้วยเรอะ?”

“ฮ่าๆๆๆ เหตุผลคืออะไรไม่รู้เว้ย!”

“ข้างบนนั่นคุยอะไรกันไม่รู้เรื่อง กลอนนั่นก็ไม่เข้าใจ แล้วไงล่ะ! ยังไงกูก็อยู่ข้างอาจารย์จางเย่!”

“ลุยมันเลย พี่น้อง!”

“ซื้อนาฬิกาให้พวกมันให้หมด!”

“ได้เวลาเข่นฆ่าศัตรูอีกครั้งแล้วพวกเรา!”

“ดาบยักษ์ของข้าไม่อาจทนต่อความกระหายเลือดได้อีกแล้ว อีกแล้ว อีกแล้ว!”

“เรียกระดมพลด่วน ไม่มีอะไรเจ๋งกว่าได้สู้กับศัตรูร่วมกับอาจารย์จางอีกแล้ว!”

กองทัพเกรียนของจางเย่เข้าสู้ศึกนองเลือดกับศัตรูอีกครั้ง คนกลุ่มนี้เป็นพวกไม่มีอะไรทำ หาเรื่องได้ทุกอย่างและกระหายสงคราม ไม่มีอะไรจะหยุดพวกเขาได้ สำหรับพวกเขา นี่สิที่เรียกว่ารสชาติของชีวิต

แฟนคลับของฝ่ายตรงข้ามครั่นคร้ามกับกลอน ‘เห็นหรือไม่เห็น’ ของจางเย่ บางคนถึงกับแอบล็อกเอาท์ไปเงียบๆ พวกเขารู้ว่าที่ทำไปก่อนหน้านี้เข้าข่ายก่อกวน คนที่สามารถเขียนกลอนสมัยใหม่ยอดเยี่ยมได้ขนาดนั้นจะแต่งกลอนไม่เป็นได้ยังไง? แต่บางคนก็ยังปักหลักสนับสนุนบรรดาอาจารย์ในวงการ สำหรับพวกเขา เมิ่งตงกั๋วกับพรรคพวกเป็นผู้อาวุโส ส่วนอัสนีไพศาลกับคนอื่นๆ ก็เป็นนักกวีอาชีพ เมื่อพวกเขาปฏิเสธผลงานของจางเย่ แสดงว่าพวกเขาต้องถูก!

ทั้งสองฝ่ายต่างสาปแช่งด่าทอกันไปมา แต่ก็ไม่รู้ผลแพ้ชนะ

ใกล้เที่ยงคืนหลายคนล็อกเอาท์จากไป หลังจากที่สองฝ่ายตั้งหน้าประจันกันนิ่ง กลอนแผลงจากงานของจางเย่ก็ปรากฏขึ้น

ทั้ง ‘บทเพลงแห่งนกนางแอ่น’

‘นกบนฟ้ากับปลาในน้ำ’

หรือแม้กระทั่ง ‘ชั่วอายุคน’

ทุกคนชอบใจใหญ่กับกลอนแผลง นี่เป็นสิ่งที่จางเย่เริ่มทำเป็นคนแรก ไม่เคยมีใครแผลงงานของตัวเองเพื่อเอามาใช้ทะเลาะวิวาทมาก่อน!

“ขอหมั้นหรือไม่ขอ ตัวข้ายังสถิต ไม่ยินดีไม่ยินร้าย...”

“แต่งงานหรือไม่แต่ง แม่เธอยังสถิต เดี๋ยวก็ดีเดี๋ยวก็ร้าย...”

ในพริบตา กลอน ‘เห็นหรือไม่เห็น’ ของจางเย่บนเวยป๋อก็ถูกรีทวิตออกไปมากกว่าสองพันครั้ง มีคอมเมนต์มากกว่าหนึ่งหมื่นความเห็น ถึงแม้จะโดนกังขา แต่กลอนบทนี้ก็แพร่สะพัดออกไปอย่างรวดเร็ว!

“อาจารย์จางอยู่ไหน?”

“พวกเราฝีมือไม่ถึง ขออัญเชิญอาจารย์จางมาแสดงฝีมือ!”

“ฮ่าๆๆ ถูกต้อง อาจารย์แผลงกลอนของตัวเองทีไร สุดยอดเมื่อนั้น!”

เมื่อเห็นแบบนี้ จางเย่จึงตอบรับด้วยการออกมาโพสต์ข้อความใหม่บนเวยป๋อ

“แฟนข้าหรือไม่แฟน ตัวข้ายังสถิต ไม่ยินดีไม่ยินร้าย”

“ดัน(กระทู้)ข้าหรือไม่ดัน คนอ่านยังสถิต ไม่เกิดก่อไม่ดับสูญ”

“ตอบข้าหรือไม่ตอบ กระทู้ยังสถิต ไม่เพิ่มพูนไม่ถดถอย”

“เห็นข้าหรือไม่เห็น กลอนข้าในเวยป๋อท่านสถิต ไม่ราร้างไม่ห่างหาย”

“มาสู่เวยป๋อข้า หรือเพียงข้าสถิตในเวยป๋อท่าน สันติสุขส่งต่อ คอมเมนต์เปรมปรีดิ์”

นี่เป็นหนึ่งในกลอนแผลงของ ‘เห็นหรือไม่เห็น’ ในโลกของจางเย่ เขารู้สึกว่าตอนนี้แหละเหมาะสมที่สุดแล้วที่จะเรียกแฟนคลับ เลยโพสต์ออกไป

เมื่อทุกคนเห็นก็พากันขำกลิ้ง!

“ฉันแฟนแล้วนะ!”

“ต้องแฟน!”

“อาจารย์จางน่ารักเกินไปแล้ว!”

“ฉันรักคุณ อาจารย์จาง!”

“เขียนได้ดี! ขำหนักมาก!”

“อาจารย์จางแอบโฆษณาตัวเองได้สุดยอดทุกทีเลย เนียนโคตรๆ !”

“ที่สำคัญที่สุดคือใจกว้างนี่แหละ ดูอาจารย์จางสิ! เขาสามารถล้อเล่นผสมโรงกับพวกเราได้ แล้วดูไอ้พวกนักประพันธ์พวกกวีนั่นสิ! พวกมันทำท่าเหมือนตัวเองสูงส่งเสียเต็มประดา!”

“ถูกต้อง!”

“อาจารย์จางน่ารักอย่างที่คิดไว้จริงๆ !”

“อาจารย์จางเป็นยอดกวีที่ยิ่งใหญ่ที่สุดในใจฉัน!”

*-*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./54.md)