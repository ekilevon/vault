##บทที่ 66 : สถานีโทรทัศน์ยื่นความหวังให้!
วันต่อมา

ท้องฟ้าเริ่มสว่างขึ้น

จางเย่ที่กำลังหลับอยู่รู้สึกหงุดหงิดกับเสียงของโทรศัพท์ที่กำลังดัง เขาลืมตาขึ้นมาและยืดแขนออกไปคว้ามันไว้ก่อนจะหยิบมาแนบหู “ฮัลโหล มีอะไรครับ?”

“นี่ใช่อาจารย์จางเย่หรือเปล่า?” เป็นเสียงของชายวัยกลางคน

จางเย่ไม่เคยได้ยินเสียงๆ นี้มาก่อน ชายหนุ่มพูดกลับไปทั้งๆ ที่กำลังหลับตา “ใช่แล้ว นี่ใครพูดอยู่ครับ?”

เสียงชายวัยกลางคนผู้นั้นหัวเราะดังออกมา “อาจารย์จางน้อย กำลังหลับอยู่ใช่ไหมเนี่ย? เอาไว้ฉันค่อยโทรมาทีหลังก็ได้นะ จะได้ไม่รบกวนการนอน”

“ไม่เป็นไรครับ สรุปว่านี่ใครพูดสายอยู่ครับ?” จางเย่ถามคำถามเดิม

ชายวัยกลางคนผู้นั้นกล่าว “ฉันชื่อหูเฟย ก่อนหน้านี้เราเคยพูดคุยกันบ้างบนเวยป๋อแล้ว ฉันไม่รู้เหมือนกันว่าเธอยังจำฉันได้อยู่รึเปล่านะ”

หูเฟย? ใครกันน่ะ? เอ๋ เดี๋ยวก่อนสิ! คุยกันบนเวยป๋องั้นเหรอ? อาจารย์หูเฟย โปรดิวเซอร์รายการชื่อดังจากสถานีโทรทัศน์กลางไม่ใช่เหรอ? จางเย่พลันดีดตัวขึ้นมา ชายหนุ่มนั่งบนเตียงดวงตาเบิกกว้าง แน่นอนว่าเขารู้จักชื่อนี้ อย่างแรกเลยคือหูเฟยค่อนข้างมีชื่อเสียงในวงการ อย่างที่สองตอนที่ ‘คนขุดสุสาน’ ออกอากาศ บัญชีเวยป๋อของคนดังคนแรกที่กล่าวชมเชยจางเย่ก็คือหูเฟยนั่นเอง แถมจางเย่ยังจำได้อีกว่าหูเฟยสนับสนุนกลอนที่เขาโพสต์ด้วย คนผู้นี้ถึงขั้นโพสต์ข้อความชมเชยเขาเสียยาวเหยียดบนเวยป๋อ

“สวัสดีครับอาจารย์หู” จางเย่รีบกล่าว “แล้วนี่คุณได้เบอร์ของผมมาได้ยังไงกันเหรอครับ?”

หูเฟยตอบ “จะหาเบอร์ของเธอนี่ไม่ง่ายเลยนะ ฉันต้องใช้เส้นสายจากคนรู้จักในสถานีโทรทัศน์นี่แหละถึงได้มันมา พอติดต่อพวกเขาได้แล้ว ถึงค่อยได้เบอร์เธอมาอีกทียังไงล่ะ สถานีโทรทัศน์นครหลวงและสถานีวิทยุนครหลวงรวมตัวกันเป็นบริษัทเดียวกันมาสักพักแล้ว เครือข่ายของพวกเขาก็เชื่อมต่อกันอีกด้วย เธออาจจะยังไม่รู้นะ แต่ตอนนี้ฉันออกมาจาก CCTV แล้วล่ะ ในบัญชีเวยป๋อของฉันเปลี่ยนเป็นอดีตโปรดิวเซอร์รายการของ CCTV ไปแล้ว และก็ฉันจะบอกเธอไว้ล่วงหน้าก่อนนะ เร็วๆ นี้ฉันจะไปทำงานที่สถานีโทรทัศน์นครหลวงในฐานะโปรดิวเซอร์รายการเช่นเดิม”

ออกมาแล้ว?

กระโดดออกมาอยู่สถานีโทรทัศน์นครหลวงแทนงั้นเหรอ?

จางเย่ยังไม่เข้าใจดีนัก “เอ่อ แล้วที่คุณโทรหาผมนี่คือ…?”

หูเฟยหัวเราะ “ตั้งแต่ผลงานแรกของเธอ ‘คนขุดสุสาน’ ที่ฉันได้รู้จักผ่านเพื่อนร่วมงานอีกที ฉันก็หมายตาเธอเอาไว้ล่ะ อีกอย่างฉันไล่อ่านกลอนสมัยใหม่ของเธอทั้งหมดแล้ว พวกมันเยี่ยมมากเลย เยี่ยมจนทำให้ฉันต้องทึ่งจนพูดไม่ออก แต่เหตุผลที่ทำให้ฉันตัดสินใจโทรหาเธอก็เพราะว่า ‘ลำนำทำนองวารี’ ที่เธอแต่งยังไงล่ะ ฉันไม่คิดเลยว่าแม้กระทั่งบทกวีโบราณเธอก็สามารถเขียนได้อย่างน่าอัศจรรย์ขนาดนั้น ลำนำบทนั้นทำให้ฉันขนลุกทันทีที่ได้ฟัง เพราะอย่างนี้แหละฉันจึงตั้งใจตามหาเธอทันที ถึงแม้ว่ารายการของฉันจะยังไม่มีการสรุปและอยู่ในช่วงระหว่างการต่อรองกับสถานีโทรทัศน์นครหลวงอยู่ แต่ฉันอยากจะเชิญเธอมาร่วมงานด้วยกันก่อนล่วงหน้าน่ะ คิดว่ายังไงล่ะ อาจารย์จางน้อย? เธอสนใจมาที่สถานีโทรทัศน์เพื่อพัฒนาตนเองหรือเปล่า?”

จางเย่รู้สึกเหลือเชื่อและประหลาดใจไปพร้อมๆ กัน “ผมเหรอ?”

“ใช่แล้ว ตัวฉันก็ถือว่าเพิ่งมาใหม่เหมือนกัน ดังนั้นจึงต้องการสร้างทีมเป็นของตัวเอง ถ้าทีมของฉันมีคนมีความสามารถแบบเธอละก็ มันต้องเป็นเกียรติมากๆ ทีเดียวเชียว” หูเฟยกล่าวอย่างสุภาพมาก

จางเย่กล่าวอย่างไม่มั่นใจนัก “ถ้าอย่างนั้น ผมถามได้หรือเปล่าว่างานที่ผมจะทำเป็นงานหน้าฉากหรือว่าหลังฉากครับ?”

“ฉันถูกดึงดูดมาด้วยงานเบื้องหน้าของเธอ เพราะฉะนั้นแน่นอนว่าต้องเป็นงานเบื้องหน้า” หูเฟยตอบ

“แต่ว่ารูปร่างหน้าตาของผมก็ไม่ได้ดูดีขนาดนั้น ผมไม่มั่นใจว่าคุณเคยเห็นรูปตัวจริงของผมมาก่อนหรือเปล่านี่สิ” จางเย่เกรงว่าหูเฟยอาจจะกลับคำพูดในอนาคตได้ เขาจึงเอ่ยถามก่อนล่วงหน้าเสียเอง

หูเฟยได้ยินแบบนี้ก็หัวเราะตอบ “ฉันเห็นรูปของเธอจากระบบในสถานีโทรทัศน์นครหลวงแล้ว หน้าตาเธออาจไม่จัดว่าหล่อเหลาแต่มันก็ไม่ได้ถือว่าน่าเกลียดนะ เธอมีรูปร่างที่พอสมส่วนอยู่แล้ว เอาล่ะ เธออาจจะยังไม่รู้ว่ารายการที่ฉันจะจัดเป็นรูปแบบไหน แต่ฉันจะแพร่งพรายให้รู้ไว้ก่อนแล้วกัน เราได้ตกลงกันเบื้องต้นแล้วว่าจะเป็นรายการเกี่ยวกับความรู้ทางด้านวัฒนธรรม เพราะแบบนี้เราจึงไม่จำเป็นต้องเข้มงวดนักในเรื่องหน้าตาของพิธีกรและแขกรับเชิญ ถ้าเธอมาร่วมงานด้วย ฉันจะให้เธอเป็นพิธีกรหรือไม่ก็แขกรับเชิญประจำรายการไปเลย แต่ยังมีข้อตกลงอีกมากมายที่เราต้องพูดคุยกันจนกว่าจะตกลงเริ่มจัดรายการจริงๆ น่ะ”

จางเย่สูลมหายใจลึกๆ สองเฮือก เขาแทบจะเอ่ยอะไรไม่ออกเลย “นี่มัน...”

“ว่ายังไงล่ะ?” หูเฟยกล่าวเชิญอีกครั้ง “เธอสนใจมาช่วยฉันรึเปล่า? เป็นพิธีกรหรือแขกรับเชิญทางโทรทัศน์คงจะเป็นงานที่ท้าทายสำหรับเธอ อย่างไรก็เถอะ ถ้าเธออยากจะก้าวหน้าต่อไปในอนาคต สิ่งนี้เป็นอะไรที่ต้องทำให้ได้นะ แน่นอนว่ามันจะเป็นการพัฒนาตัวเองยิ่งกว่าการอยู่ในสถานีวิทยุด้วย เธอน่าจะลองคิดดูดีๆ ก่อน”

จางเย่รีบตอบรับทันที “ไม่จำเป็นต้องคิดอะไรแล้วครับ อาจารย์หู ผมตกลง!”

หูเฟยพยักหน้าพึงพอใจ “เยี่ยมเลย แต่ฉันขอมีข้อเรียกร้องสักเล็กน้อยนะ ยังไงก็ตาม เธอยังถือว่าขาดประสบการณ์อยู่บ้าง แถมเพิ่งเข้าวงการมาได้แค่เดือนเดียว หวังว่าเธอจะเข้าใจในส่วนนี้”

จางเย่กล่าวตอบ “เชิญพูดมาได้เลยครับ”

หูเฟยเริ่มอธิบาย “คือว่าอย่างนี้ รางวัลไมโครโฟนเงินที่กำลังจะตัดสินเร็วๆ นี้นั้น ฉันอยากให้เธอชนะได้รางวัลมา มันจะทำให้ประวัติผลงานของเธอดูดีขึ้นมาก แถมยังจะช่วยลดแรงกดดันในฝั่งของฉันไปได้มากอีกด้วย ถึงแม้ว่าฉันจะพยายามดึงเธอมาเข้าทีมก็เถอะ แต่อะไรหลายๆ อย่างก็ยังต้องให้เบื้องบนอนุมัติอีกที ฉันไม่สงสัยในความสามารถของเธอหรอกนะ เพียงแต่ด้วยประสบการณ์หรือการขาดคุณวุฒิอย่างเป็นทางการ ทางสถานีโทรทัศน์คงไม่ยอมให้เด็กใหม่ไร้ประสบการณ์ด้านพิธีกรโทรทัศน์อย่างเธอก้าวข้ามมาเป็นแน่ ฉันคงต้องใช้อะไรเยอะแยะเหมือนกันในการชักจูงให้พวกเขายอมรับ เพราะอย่างนั้นหวังว่าเธอจะเข้าใจนะ”

จางเย่เข้าใจแจ่มแจ้งดี “ผมเข้าใจครับ”

หูเฟยกล่าวต่อ “รางวัลนี้ไม่น่าเป็นปัญหาใหญ่กับเธอนัก ด้วยเรตติ้งที่มีอยู่ตอนนี้ หากเธอสามารถทำให้มันพุ่งขึ้นไปได้อีกและถูกส่งชื่อให้เข้าชิงรางวัลจากทางสถานี อะไรๆ ก็คงง่ายขึ้น เมื่อเธอได้รางวัลไมค์เงินมาเมื่อไร รายการของฉันก็คงจะตกลงอะไรเรียบร้อยแล้ว ถึงตอนนั้นฉันจะแนะนำเธอให้กับหัวหน้าฉันในฐานะพิธีกรหรือว่าแขกรับเชิญประจำรายการ”

จางเย่พูดต่อ “ขอบคุณที่อาจารย์หูไว้ใจผม”


“ผลงานของเธอกินใจฉันมากทีเดียว ถ้าเราได้ร่วมงานกัน ฉันเชื่อว่ารายการเราจะได้รับเรตติ้งที่ดีอย่างแน่นอน ถ้าถึงตอนนั้น มันคงเป็นฉันนี่แหละที่ต้องขอบคุณเธอ หึหึ” หูเฟยเป็นกันเองมาก ไม่ได้เว้นช่องว่างไว้ในแบบที่โปรดิวเซอร์ชื่อดังควรจะมีเลย เขาพูดดีมากๆ เชียวล่ะ

จากนั้นชายหนุ่มจึงวางสายลง

จางเย่โยนโทรศัพท์ไว้บนเตียง ชายหนุ่มเอามือขยี้ผมตัวเองและตบหน้าต่อ รู้สึกราวกับฝันไปแน่ะ! เยี่ยมไปเลย! สถานีโทรทัศน์เชิญเขาไปทำงานด้วย! สิ่งที่เขาทุ่มเทมาตลอดในอดีตไม่ได้สูญเปล่า! ในที่สุดก็เตะตาคนในวงการเข้าจนได้! จางเย่พลันหยิบโทรศัพท์ขึ้นมาตั้งใจจะโทรไปหาพ่อแม่บอกถึงข่าวดีนี้ สถานีวิทยุเป็นแค่แท่นกระโดดสำหรับดีดตัว สถานีโทรทัศน์สิคือเวทีที่แท้จริงที่จางเย่ต้องการ แบบนี้จะไม่ให้เขาตื่นเต้นได้ไงกัน? อย่างไรก็ตามทันทีที่ชายหนุ่มกดโทรออก เขาพลันคิดอะไรบางอย่างได้และชิงตัดสายไปเสียก่อน ยังไม่ได้ ยังเร็วเกินไปที่จะบอก! 

มีคนหยิบยื่นโอกาสให้เขาแล้ว แต่อนาคตยังไม่เป็นที่แน่นอน!

เขาต้องชนะรางวัลไมโครโฟนเงินมาให้ได้ตามเงื่อนไขเสียก่อน!

จากคำพูดของหูเฟย จางเย่สามารถบอกได้ว่าถ้าเขาไม่ชนะรางวัลนี้ เขาคงจะไม่ได้งานอย่างแน่นอน สถานีโทรทัศน์ที่ไหนจะกล้าจ้างนักศึกษาจบใหม่ซึ่งทำงานได้แค่เดือนเดียว แถมไม่มีประสบการณ์ในวงการโทรทัศน์มาเป็นพิธีกรหรือแขกรับเชิญประจำรายการกัน? หูเฟยชอบเขาก็จริง แต่หูเฟยเพียงคนเดียวไม่สามารถตัดสินใจเรื่องทั้งหมดได้ ทางเดียวที่จะประสบความสำเร็จคือจางเย่ต้องทำตามเงื่อนไขที่วางไว้เท่านั้น!

เขาต้องได้รางวัลมา!

จางเย่รู้สึกว่านี่เป็นเรื่องจำเป็นมาก เขาไม่สามารถแพ้ได้อย่างเด็ดขาดในรางวัลไมโครโฟนเงินนี้ ไม่ว่าอะไรจะเกิดขึ้นก็ตาม!

_______________________________________________


[Go To Next Chapter]( ./68.md)