##บทที่ 29 : ร้านนี้จานไหนแพงที่สุด?
อาทิตย์ต่อมา

จางเย่ถูกรองผู้อำนวยการของช่องวรรณกรรมสั่งให้หยุดพักผ่อน ความจริงแล้ว หัวหน้าแทบจะร้องขอให้เขาหยุดพักเป็นเวลาสองวันด้วยซ้ำ ทำไมน่ะหรือ? นี่เป็นเพราะจางเย่เล่นทำงานไม่หยุดไม่หย่อนตลอดทั้งอาทิตย์ ทุกวันเขาจะจองห้องอัดไว้ในช่วงกลางวัน หรือหากจองไม่ได้นานเท่าที่ต้องการ เขาก็จะไปจองช่วงกลางคืนต่อ ชายหนุ่มไปขอกุญแจจากบุคคลที่เกี่ยวข้องเพื่อที่จะสามารถทำงานล่วงเวลาในยามดึกได้ ตอนนี้เขาอัดเรื่อง ‘คนขุดสุสาน’ ไปมากกว่า 50 ตอนแล้ว หากนับรวมกับตอนที่อัดไปก่อนหน้านี้ จะเท่ากับว่าเขาอัดมันเสร็จไปกว่า 60 ตอน ซึ่งถือว่าใกล้จะจบเรื่องอย่างพอดิบพอดี

ระหว่างนี้ รายการที่ออกอากาศไปได้ให้ค่าชื่อเสียงแก่จางเย่รวมกันถึง 200,000 จุด และเมื่อรวมกับบทกลอนของเขาที่แพร่กระจายผ่านสื่อออนไลน์ไปทั่ว ทำให้ค่าชื่อเสียงของเขาเพิ่มอย่างไม่หยุดหย่อนเป็นประมาณ 300,000 จุดแล้ว จางเย่ใช้มันซื้อ ‘แคปซูลความจำ’ สามเม็ดเพื่อที่เขาจะได้นั่งทวนเรื่อง ‘คนขุดสุสาน’ ในส่วนที่เหลือได้ ตลอดเวลาในการอัดรายการ ชายหนุ่มได้ทำโดยปราศจาก สคริปต์ตลอดเวลาและไม่สะดุดแม้แต่คำเดียว ดังนั้นเหตุการณ์ที่เกิดขึ้นในช่วงเจ็ดวันนี้ ทำให้ทุกคนเริ่มเคยชินกับความสามารถขั้นเทพไปเสียแล้ว

จากตื่นตระหนกเปลี่ยนเป็นประทับใจ จากประทับใจเปลี่ยนเป็นประหลาดใจ จากประหลาดใจเปลี่ยนเป็นเคยชิน!

สุดท้าย ทุกคนต่างเคยชินกับความสามารถอันน่าตื่นตะลึงของจางเย่ไปเสียอย่างนั้น!

เหลืออีกเพียงไม่กี่ตอนเท่านั้นก่อนที่เรื่อง ‘คนขุดสุสาน’ จะจบลง ในโลกเก่าของจางเย่ สถานีวิทยุได้ออกอากาศภาคเสียงเรื่อง ‘คนขุดสุสาน’ หลังจากหนังสือได้ขายดีเป็นเทน้ำเทท่าแล้ว ซึ่งยาวประมาณ 400-500 ตอน สงสัยกันใช่ไหมล่ะว่าทำไมเขาถึงอัดไม่ถึง 100 ตอนก็จะจบแล้ว? นั่นเป็นเพราะในโลกเก่าของเขา รายการเล่าเรื่องผีที่มีชื่อว่า ‘เรื่องพิศวงยามค่ำคืน’ นั้น มีเวลาออกอากาศเพียงแค่ครึ่งชั่วโมง ทำให้ส่วนของการเล่าเรื่องเหลือเพียงแค่ยี่สิบนาทีหรือน้อยกว่านั้น แต่ในโลกนี้ ‘เรื่องสยองขวัญยามค่ำคืน’ มีเวลาออกอากาศถึงหนึ่งชั่วโมง แถมด้วยความเร็วในการเล่าเรื่องของจางเย่ที่เร็วกว่าคนธรรมดาทั่วไป จึงทำให้จำนวนตอนถูกลดลงไปอย่างช่วยไม่ได้

…

ยามเช้า

จางเย่อาบน้ำแต่งตัวหลังจากตื่นขึ้นมา การทำงานติดต่อกันเจ็ดวันโดยไม่หยุดพักนั้น ทำให้ประสาทของเขารู้สึกล้าไปบ้าง ขนาดตอนที่ชายหนุ่มสูบบุหรี่อยู่ยังหาววอดไปด้วย

ที่จริงแล้ว เขาไม่จำเป็นต้องทำงานหนักขนาดนี้เลย

แต่ทำไมจางเย่ถึงทำงานหนักเช่นนี้งั้นหรือ? มีเหตุผลอยู่สี่ข้อ

อย่างแรก เขาต้องการให้หัวหน้าเห็นคุณค่าในตัวของเขา!

อย่างที่สอง เขาต้องการให้ผู้ฟังรักและชื่นชมในตัวเขา!

อย่างที่สาม ถ้าเขาอัดรายการเสร็จก่อนเมื่อไร เขาจะได้โบนัส!

ส่วนเหตุผลที่สี่น่ะเหรอ...อืม เหตุผลที่สี่ก็คือไอ้สองข้อแรกนั่นมันไม่ได้สำคัญเลยยังไงล่ะ!

หลังจากเช็คยอดเงินเดือนและโบนัสที่เข้าบัญชีเมื่อวานผ่านธนาคารแล้ว จางเย่ก็รู้สึกกระปรี้กระเปร่าขึ้นมาทันที เมื่อนึกขึ้นได้ว่าเขาไม่ได้กลับบ้านมาเป็นเวลานานแล้ว จึงลงไปชั้นล่างเพื่อโดยสารรถไฟใต้ดิน รีบกลับบ้านทันที

พ่อแม่ของเขาอยู่เขตไช่ชื่อโข่ว เป็นย่านกลางเก่ากลางใหม่

ตอนที่ไปถึง จางเย่ก็ได้พบเพื่อนบ้านเก่าแก่ที่คุ้นหน้าคุ้นตา

“เอ๋ นั่นไม่ใช่จางน้อยหรอกหรือ? กลับมาแล้วเหรอ? ไม่ได้เจอกันนานเลยนะ” คุณป้าคนหนึ่งเอ่ยทัก

จางเย่กล่าวทักทาย “อรุณสวัสดิ์ป้าโจว ผมแยกไปอยู่เองเมื่อไม่กี่เดือนก่อนน่ะครับ ที่ผ่านมาก็งานยุ่งมาตลอด เลยไม่มีกลับมาเลย”

“ลุงได้ยินมาจากพ่อแม่เราว่า ตอนนี้เราทำงานอยู่ที่สถานีวิทยุงั้นเหรอ?” ลุงแก่ๆ อีกคนที่กำลังใช้พัดคลายความร้อนพูดขึ้น “ที่นั่นก็ดีเลยนะ เป็นหน่วยงานรัฐด้วยเพราะฉะนั้นทำให้ดีล่ะ”

“แน่นอนครับ” จางเย่พูดคุยสัพเพเหระกับพวกเขาสักพักก่อนขึ้นชั้นบนไป

ชายหนุ่มกดกริ่งประตู แม่ของเขามาเปิดประตูด้วยท่าทีที่ไม่สบอารมณ์ “ผ่านมาตั้งเดือนหนึ่งแล้ว ยังกลับบ้านถูกด้วยเหรอ?”

จางเย่ยิ้มอย่างประจบประแจง “ผมรอให้การงานมันไปได้ดีก่อน ถึงค่อยกลับบ้านนี่ไง พ่อล่ะ? วันนี้ได้หยุดเหมือนกันไม่ใช่เหรอ?”

“พ่อเราน่ะเหรอ? นั่งอ่านหนังสือพิมพ์อยู่นั่นไง” แม่เขาพูดพลางเขี่ยรองเท้าแตะส่งให้กับชายหนุ่ม

จางเย่ก้มลงไปสวม ก่อนจะเดินเข้าไปในห้องนั่งเล่น เขาเห็นพ่อของเขานั่งอยู่บนโซฟา กำลังอ่านหนังสือพิมพ์ปักกิ่งไทมส์ “พ่อ ผมกลับมาแล้ว พ่อแม่สบายดีรึเปล่า?”

พ่อของจางเย่ไม่ใช่คนที่พูดมากนัก “ก็ดี งานเป็นไงบ้างล่ะ?”

จางเย่ยิ้มกริ่ม “ดีเหมือนกัน เงินเดือนเดือนนี้ออกแล้ว รวมกับโบนัสก็ได้ทั้งหมดหมื่นแปด”

“อะไรนะ?” แม่จางเย่หูผึ่ง จากที่หงุดหงิดอยู่เปลี่ยนเป็นอารมณ์ดีทันควัน “ทำไมเยอะขนาดนี้ล่ะ? ลูกยังอยู่ในช่วงทดลองงานไม่ใช่เหรอ? ตามระบบไม่น่าจะได้มากมายขนาดนี้นี่นา?”

จางเย่กล่าวอย่างอารมณ์ดี “เงินเดือนจริงๆ น่ะไม่เยอะหรอก แต่ที่เยอะนี่โบนัสทั้งนั้น 5,000 หยวนได้มาเพราะรางวัลพิเศษ ส่วนอีก 8,000 นี่เพราะว่าผลงานดียังไงล่ะ พอรวมๆ กันทั้งหมดแล้วเงินผมก็เลยมากแบบนี้ไปเลยน่ะแม่”

“ลูกของฉันเก่งจริงๆ” แม่ของจางเย่กล่าวด้วยความยินดี “เห็นไหมฉันบอกแล้วว่าลูกฉันไม่ธรรมดาน่ะ!”

พ่อของเขาพูดราวกับเป็นเรื่องปกติ “อย่าไปโอ้อวดมากนักล่ะ มันไม่ได้ยิ่งใหญ่อะไรขนาดนั้นเสียหน่อย” 

แม่จางเย่หันไปมองชายหนุ่มแล้วเอ่ยขึ้นมา “ดูที่พ่อเราพูดสิ รู้รึเปล่าว่าพ่อเราน่ะนั่งฟังรายการของเราทุกคืนเลยนะ ขนาดบางครั้งแม่บอกให้หรี่เสียงหน่อยก็ยังไม่ยอมเลย แล้วก็ในรายการที่ลูกใช้กลอนช่วยเด็กสาวคนนั้น ไว้พ่อเราก็ฟังเหมือนกัน แถมยังชมด้วยนะว่ากลอนของลูกนี่ไม่ธรรมดาเลยทีเดียว แล้วก็นั่งจดมันไว้ เฮ้อ นี่แม่ยังไม่เข้าใจเลยว่ากลอนลูกมันหมายถึงอะไรกันน่ะ”

สีหน้าของพ่อเขาเปลี่ยนไป “นี่เธอจำเป็นต้องพูดมากขนาดนั้นด้วยหรือไงเนี่ย?”

แม่จางเย่แค่นเสียงหัวเราะ “ฉันก็แค่เล่าความจริง เธอจะมาจ้องอะไรกันล่ะ? คิดว่าจ้องเป็นคนเดียวรึไงหืม?”

จางเย่หัวเราะ การที่ได้รับการยอมรับจากครอบครัวถือว่าเป็นการให้กำลังใจเขาได้ดีที่สุดแล้ว จากนั้นจึงกล่าว “นี่จะบ่ายอยู่แล้ว แม่ พ่อ ไม่ต้องทำอาหารหรอกวันนี้ ไปหาอะไรกินข้างนอกกัน นี่เป็นเงินเดือนๆ แรกของผมเดี๋ยวผมจะเลี้ยงอาหารดีๆ เอง ไปกันเถอะ!”

แม่เขากล่าวอย่างมีความสุข “ได้สิ แม่ก็อยากให้ลูกเลี้ยงอยู่แล้วล่ะ”

พ่อของเขาดูเหมือนอยากจะพูดอะไรบางอย่าง ประมาณว่าอย่าสุรุ่ยสุร่ายมากไปนัก เพราะว่าฐานะบ้านเราก็ไม่ได้ดีขนาดนั้น แต่ก็ถูกจางเย่และภรรยากึ่งดึงกึ่งลากออกไปเสียก่อน

หลังจากออกมาแล้ว

แม่ของจางเย่หยิบโทรศัพท์ขึ้นมา “เดี๋ยวขอดูก่อนนะว่ามีร้านอะไรดีๆ อยู่ใกล้ๆ บ้าง”

จางเย่เอ่ยถาม “นั่นแม่ทำอะไรน่ะ?”

“แม่ก็ดูรีวิวออนไลน์ไง นี่เพื่อนร่วมงานแม่เพิ่งสอนมาเลยนะ” จากนั้นเธอจึงเริ่มเลื่อนหน้าจอโทรศัพท์ขึ้นลงอย่างเงอะงะ

จางเย่มองไปที่แม่ของเขาอย่างไม่อยากเชื่อสายตา “รีวิวออนไลน์เนี่ยนะ? เชยไปแล้วแม่ นี่มันปีอะไรแล้ว? ที่แม่ทำนี่มันทั้งไม่แม่นยำ แล้วก็ไม่ได้อ้างด้วยกฎเกณฑ์ทางวิทยาศาสตร์เอาซะเลย ดูผมนี่!” จางเย่หยิบปากกาสำหรับเซ็นชื่อขึ้นมาและโยนมันขึ้นไปบนอากาศ หลังจากที่มันตกลงมาบนพื้นเขาชี้ไปยังร้านอาหารฝั่งตรงข้ามถนนที่ปลายปากกาชี้ไป “ร้านนั้นแหละอร่อยแน่นอน!”

แม่จางเย่ “...”

พ่อของเขากล่าว “นี่ลูกก็เรียนจบมหาวิทยาลัยมาแล้วนะ ยังจะมาพึ่งไสยศาสตร์อีก?”

จางเย่ยืนกรานหนักแน่น “เชื่อผมสิ ร้านนั้นต้องเยี่ยมแน่นอน ผมไม่เคยพลาดเรื่องการเสี่ยงทายจากการโยนของมาก่อนนะ - ไม่งั้นผมจะได้คะแนนวิชาภาษาอังกฤษมาได้เยอะขนาดนี้ได้ยังไงกันล่ะ จริงมั้ย?’

ร้านอาหารขนาดปานกลาง มีลูกค้าอยู่มากพอสมควร 

พนักงานเสิร์ฟนำทั้งสามคนไปยังโต๊ะด้านหลัง

บริกรสาวถามอย่างสุภาพ “ทั้งสามท่านจะรับอะไรดีคะ?”

แม่ของเขากล่าวอย่างสบายๆ “ลูกสั่งก็แล้วกัน แต่อย่าสั่งอะไรแพงไปล่ะ มันไม่จำเป็นหรอก”

จางเย่พยักหน้าตอบรับ เงินเกือบสองหมื่นทำให้เขารู้สึกเหมือนเป็นเศรษฐีน้อยเลยเชียว มีเงินเยอะแยะไว้ทำไม? ไม่ใช่เอาไว้ใช้อย่างนั้นหรอกเรอะ ยิ่งกว่านั้นตอนนี้เขาเป็นบุคคลสาธารณะแล้วด้วย จะกินอะไรก็ต้องมีระดับกันหน่อย ชายหนุ่มถามอย่างมั่นใจ “ร้านนี้จานไหนแพงที่สุด?”

บริกรสาวพูดอย่างประหลาดใจ “แพงที่สุดงั้นหรือคะ?”

จางเย่ผงกหัวตอบรับ “ใช่แล้ว ไม่ต้องเกรงใจ บอกออกมาได้เลย!”

บริกรสาวจึงตอบออกไป “ปลาจีนน้ำลึกทอดจะแพงกว่าอย่างอื่น ขายตามน้ำหนักค่ะ หลังจากทำเสร็จก็ 200-300 ได้ ใช่แล้ว เรามีหอยเป่าฮื้อด้วยนะคะ ตัวละ 120 จะรับกี่ตัวดีคะ?”

จางเย่ดีดนิ้วพลางสั่ง “ดีมาก ดีจริงๆ งั้นเอา...ไก่ผัดเม็ดมะม่วงหนึ่งจาน หมูทอดกระเทียมหนึ่งจาน แล้วก็ข้าวเปล่าสามถ้วย แค่นั้นแหละ!”

บริกรสาวคนนั้นแทบจะกระอักเลือดออกมา เธออุตส่าห์นำเสนอไปตั้งมากมาย แต่กลับไม่สั่งเนี่ยนะ?

หลังจากบริกรสาวคนนั้นจากไป แม่ของจางเย่พูดอย่างอับอาย “ไม่เอาแล้วไปถามเขาทำไม!?”

จางเย่ไอกลบเกลื่อน “ก็ผมไม่คิดว่ามันจะแพงเว่อร์ขนาดนั้นนี่ อีกอย่างแม่ไม่ใช่เหรอ ที่บอกว่าไม่ต้องสั่งของแพง เรายังต้องใช้จ่ายอื่นๆ อีกนะ จะสุรุ่ยสุร่ายได้ยังไงกัน”

แม่ของเขาพูดอย่างขุ่นเคือง “เจ้าลูกขี้งก!”

พ่อของเขาขัดขึ้น “ไม่ใช่ว่าจำมาจากเธอหรือไง แม่ลูกคู่นี้นี่ เกิดมาหน้าเงินไม่ต่างกันเลย!”


[Go To Next Chapter]( ./31.md)