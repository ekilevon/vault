##บทที่ 36 : ตัวกาลกิณีในตำนาน!
ช่วงบ่าย

เครื่องปรับอากาศในสำนักงานเสีย

“เจ้าแอร์เส็งเคร็งนี่ ทำไมมันถึงไม่ทำงานเนี่ย?”


“อาจารย์อู่ ตรงปลั๊กหรือว่าสายไฟมันเสียบเรียบร้อยดีหรือเปล่า?”


“ก็ยังเรียบร้อยดีอยู่นะ แต่ไม่รู้ทำไมมันไม่ติดเหมือนกัน เฮ้ย ร้อนโว้ย!”


ตลอดเช้า ดีเจมือเก๋าอู่ต้าเทาง่วนอยู่กับเครื่องแอร์เพื่อหาทางซ่อมมัน เขาเป็นพวกขี้ร้อนดังนั้นหลังจากปล้ำอยู่นานจนเหงื่อโซมกายไปหมด ก็ต้องยอมแพ้ในที่สุด เขาหันไปมองคนอื่นๆ ในสำนักงาน ผู้ช่วยไม่ได้อยู่แถวนี้ แถมแต่ละคนต่างยุ่งอยู่กับงานของตัวเองจนหัวหมุนไปหมด เพราะพวกเขาต่างก็เป็นดีเจเช่นกัน สุดท้ายเขาจึงหันไปมองยังจางเย่ “จางน้อย แอร์มันเสียน่ะ ลงไปบอกเจ้าหน้าที่บริการด้านล่างให้เขาเรียกใครสักคนมาซ่อมแอร์ทีสิ”


จางเย่หันกลับไปมอง “ทำไมเราไม่โทรไปแทนล่ะครับ?”


อู่ต้าเทากล่าวตอบ “เราไม่ได้จดเบอร์ช่างซ่อมไว้ที่นี่ อีกอย่างเราต้องลงรายละเอียดแอร์ที่เราจะซ่อมให้กับเจ้าหน้าที่บริการด้วย”

จางเย่ไม่เต็มใจที่จะไปนัก “ผมยังยุ่งอยู่เลย รอสักแป๊บแล้วกันนะครับ”

อู่ต้าเทาไม่ได้เรียกจางเย่ว่า ‘อาจารย์จางน้อย’ อีกแล้ว ก่อนหน้านี้ที่เขาเคยคุยกับจางเย่ เขาได้ชมชายหนุ่มไว้เสียมากมายเกี่ยวกับเรื่องที่รายการของจางเย่โด่งดังขึ้นมา อย่างไรก็ตาม ตอนนี้ท่าทีของเขาได้เปลี่ยนไปอย่างสิ้นเชิง เขาจิกใช้จางเย่ไปนู่นมานี่ราวกับเป็นผู้ช่วยทั่วไป จากที่จางเย่ได้ยินมา อู่ต้าเทาค่อนข้างสนิทกับจ้าวกั๋วโจวไม่น้อยเลยทีเดียว แถมยังรู้จักกับภรรยาของผู้อำนวยการจ้าวอีกด้วย

หลี่ซื่อเดินกลับเข้ามาพร้อมกับตะกร้าที่เต็มไปด้วยจดหมาย ราวกับว่านัดกันไว้ เขาเดินมาหาจางเย่แล้วกล่าวว่า “จางน้อย นี่เป็นจดหมายจากผู้ฟังทางบ้าน แยกของนายออกแล้วก็จัดการส่งที่เหลือให้คนอื่นๆ ด้วย”


จางเย่ย้อนถาม “ให้ฉันส่งให้คนอื่นๆ?”


หลี่ซื่อกล่าว “ฉันมีงานอย่างอื่นต้องทำ”


หลังจากวางตะกร้าลงหลี่ซื่อก็เดินจากไป ก่อนหน้านี้สองสามวัน หลี่ซื่อยังมีท่าทีอ่อนน้อมต่อจางเย่อยู่แถมยังทักทายชายหนุ่มก่อนด้วย แต่นั่นก็เนื่องจากว่ามันเป็นช่วงรุ่งโรจน์ของจางเย่นั่นเอง ส่วนตอนนี้เขาได้ไปทำเรื่องขัดหูขัดตาผู้บริหารเข้า ไม่ใช่แค่จ้าวกั๋วโจวเท่านั้น แต่ถึงขั้นล่วงเกินรองผู้อำนวยการสถานีเลยด้วย สิ่งนี้เองที่ทำให้ท่าทีของหลี่ซื่อแปรเปลี่ยนจากที่เคยเป็นทันที


เถียนปินเดินเข้ามาพูดแทรกต่อขณะที่ชี้ไปยังเครื่องกดน้ำด้านข้างของจางเย่ “จางน้อย ดูสิน้ำดื่มกำลังจะหมดแล้ว ไหนๆ นายก็ไม่มีงานแล้วนี่ ไปจัดการเปลี่ยนมันซะล่ะ”


ทุกคนต่างรุมกระทืบซ้ำเขาที่กำลังล้มลงอยู่!

จางเย่แค่นเสียงหัวเราะออกมา!

ดูเหมือนว่าท่าทีของผู้คนทั้งสำนักงานได้เปลี่ยนไปทันทีทันใดเสียอย่างนั้น เหลือเพียงแค่สามคนที่ยังคงเหมือนเดิมกับเขา หวังเสียวเหม่ย อาจารย์เฝิง และเสี่ยวฟาง นอกนั้นต่างจิกหัวใช้ชายหนุ่มอย่างเต็มที่ หรือหากพวกเขาไม่ได้ทำเช่นนั้นก็จะเมินเฉยต่อจางเย่แทน ไม่แม้แต่จะทักทายตอนที่เจอเขา ราวกับจางเย่ไม่มีตัวตน เป็นเพียงแค่อากาศธาตุ พวกเขาเหล่านี้ต่างเป็นพนักงานผู้มีประสบการณ์ ดังนั้นจึงรู้ดีว่ามันเกิดอะไรขึ้นกับชายหนุ่ม ในตอนนี้ทางสถานีพยายามฉุดรั้งจางเย่ลงมา เขาไม่ได้ถูกไล่ออก แต่กลับถูกปลดออกจากรายการของตนเอง นี่เป็นเพราะทางสถานีต้องการสั่งสอนเขาและบีบให้เขามอบลิขสิทธิ์ของ ‘คนขุดสุสาน’ มาแต่โดยดี อย่างไรก็ตาม ทุกคนที่เคยคุยกับจางเย่ในช่วงที่ผ่านมาต่างรู้ดีถึงนิสัยหัวรั้นของชายหนุ่ม เขาจะไม่มีทางยอมเด็ดขาด

ด้วยเหตุนี้ ในความคิดของทุกคน อาชีพดีเจของจางเย่เรียกว่ามาถึงจุดจบแล้วก็ว่าได้ ไม่มีใครสามารถช่วยเขาได้อีกต่อไป แล้วทำไมพวกเขาถึงต้องมาเสียเวลาสร้างความสัมพันธ์อันดีต่อชายหนุ่มกันด้วยล่ะ? มันไม่จำเป็นเลยจริงไหม? หรือต่อให้พวกเขาอยากทำก็ทำไม่ได้ หวังเสียวเหม่ยเป็นเหมือนเสาหลักหนึ่งที่คอยค้ำจุนสถานี ทำให้ไม่มีใครกล้าแตะต้องเธอ ส่วนอาจารย์เฝิงนั้นก็ใกล้จะเกษียณในไม่กี่วันนี้แล้ว ซ้ำยังเป็นดีเจอาวุโสที่ทำงานให้กับสถานีมาหลายสิบปี ดังนั้นทุกคนจึงเห็นแก่หน้าชายแก่คนนี้อยู่พอสมควร อีกทั้งเขากำลังจะเกษียณแล้ว ต่อให้อยากจะช่วยสนับสนุนจางเย่เขาก็ทำอะไรไม่ได้มากนัก ส่วนคนอื่นๆ นั้นต่างออกไป พวกเขายังต้องทำงานภายใต้การบังคับบัญชาของรองผู้อำนวยการสถานีเจี่ยและจ้าวกั๋วโจวไปอีกนาน เพราะฉะนั้นทันทีที่หัวหน้าสั่ง ‘แบน’ จางเย่ลงมา พวกเขาจะยังกล้าทำตัวสนิทสนมกับชายหนุ่มอยู่อีกเหรอ? นอกจากจะมีใครสักคนอยากหาเรื่องให้กับตัวเองเท่านั้นแหละถึงจะทำแบบนั้น

ในช่วงบ่ายจางเย่ยังคงถูกจิกหัวใช้ไปนู่นมานี่ทุกที่


เสี่ยวฟางที่เพิ่งเสร็จงานกลับมาเห็นจางเย่ถูกกระทำเช่นนี้แล้ว มันทำให้เธอรู้สึกโกรธมาก!


“จางน้อย นี่มันอะไรกันน่ะ?”


“ฉันสั่งให้นายไปเปลี่ยนน้ำในแจกันมาไม่ใช่เหรอ?”


“ในเมื่อไม่มีงานแล้วจะมานั่งเฉยอยู่ทำไมกัน?”

อู่ต้าเทาและเถียนปินต่างสั่งงานชายหนุ่มอย่างเต็มที่ แม้กระทั่งหลี่ซื่อผู้เป็นเพียงผู้ช่วยตำแหน่งเล็กๆ ยังดูแคลนจางเย่ไปด้วย ตอนนี้ชายหนุ่มถูกเหยียดหยามจนไม่สามารถถูกเหยียดหยามไปได้มากกว่านี้อีกแล้ว!

อาจารย์เฝิงรู้สึกทนไม่ไหวจนต้องพูดออกมา “พวกนายก็ว่างกันไม่ใช่เหรอ? ถ้ามีเวลามาชี้นิ้วสั่งงานคนอื่น ทำไมไม่ไปโทรแจ้งปัญหาเองเลยล่ะ?”


“อาจารย์เฝิง นี่คุณยังช่วยพูดให้เขาอีกเหรอ?” อู่ต้าเทารู้สึกรำคาญจางเย่ยิ่งนัก “ดูเขาสิ ไม่มีแม้แต่ความเคารพที่เด็กใหม่ควรจะมีให้กับผู้อาวุโสกว่าเลย”


เสี่ยวฟางโมโหจนพูดขึ้นมาบ้าง “พวกคุณก็แค่ใช้ความอาวุโสของตัวเองกลั่นแกล้งคนอื่นเท่านั้นแหละ!”

เถียนปินที่อดทนกับเสี่ยวฟางมาเป็นเวลานานได้โอกาส “ผู้ช่วยตัวเล็กๆ อย่างเธอยังกล้าเสนอหน้ามาพูดอีกงั้นเหรอ?”


หลังจากถูกตะคอกใส่ เสี่ยวฟางแทบน้ำตาไหลออกมา เธอรู้สึกทำอะไรไม่ได้เลย!


อารมณ์ของจางเย่เริ่มเดือดขึ้นแล้วเช่นกัน เขาเริ่มเปิดปากพูดขึ้นมาเป็นครั้งแรก “นายจะตะโกนทำไมน่ะหา!? อยากโชว์พลังเสียงนักหรือไง!? ถ้าอยากจะพูดอะไรมาพูดใส่ฉันนี่มา! ทำไมต้องไปตวาดใส่ผู้หญิงตัวเล็กๆ ด้วย!? ขึ้นเสียงใส่ฉันสิ! เอาเลย!” จางเย่ทุบโต๊ะดังลั่น บรรยากาศรอบตัวเขาเริ่มตึงเครียด ทันใดนั้นทุกอย่างพลันเงียบกริบขึ้นมา!


“แก...” เถียนปินไม่ได้ขึ้นเสียงใส่จางเย่ เขายังรู้สึกผวาจากสงครามฝีปากเมื่อคืนที่ผ่านมา เขารู้ดีว่าถ้าวัดกันที่ฝีปาก เขาไม่มีทางสู้กับชายหนุ่มได้แน่นอน


พลันมีเสียงก้าวเท้าเดินเข้ามา เป็นจ้าวกั๋วโจวที่เพิ่งเข้ามายังสำนักงาน “พวกนายตะโกนอะไรกันดังไปถึงข้างนอกน่ะ! ทำอะไรกันอยู่? คิดว่าที่นี่เป็นที่บ้านของพวกนายหรือยังไงกันน่ะห๊ะ! นี่มันที่สำนักงานนะ! ที่ๆ เอาไว้ทำงานน่ะรู้มั้ย!”

ถึงแม้ว่าชายหนุ่มจะได้ยินคำว่า ‘พวกนาย’ แต่จางเย่ก็รู้ดีว่านั่นหมายถึงเขาเอง หึ ฉันไม่สนใจอีกต่อไปแล้ว ถ้าฉันไม่ทำอะไรสักอย่างพวกนายก็จะเล่นไม่เลิกใช่ไหม? ไม่ว่าจะคนนู้น คนนั้น หรือว่าคนนี้ หน้าไหนๆ แม่*! ก็เหยียบย่ำซ้ำเติมฉัน นี่ฉันได้ไปหาเรื่องพวกนายก่อนเหรอไง!? จางเย่ไม่ได้ตะโกนใส่จ้าวกั่วโจวกลับ ทันใดนั้นชายหนุ่มนึกถึงไอเทมที่เขาได้มาจากลอตเตอรี่เมื่อสองสามวันก่อน มันเป็นไอเทมใช้แล้วทิ้งที่เขาได้มาในช่วงที่สปอนเซอร์มาดูงาน ‘วงแหวนโชคร้าย’ นั่นเอง ความจริงแล้วจางเย่ก็ไม่รู้แน่ชัดนักว่าผลลัพธ์ของมันจะออกมาอย่างไร และเขาไม่ได้คิดจะใช้มันด้วย อย่างไรก็ตาม วันนี้เป็นวันที่เหมาะสมที่สุดที่เขาจะใช้มัน ชายหนุ่มเปิดหน้าต่างเกมบนแหวนขึ้นมา จากนั้นหยิบวงแหวนเทวดาสีดำออกมาจากช่องเก็บของ เขาทำตามคำชี้แจงของไอเทมโดยการวางมันไว้บนหัวตนเอง วงแหวนพลันเริ่มหมุน คลื่นบางอย่างที่ไม่สามารถมองเห็นได้ถูกส่งผ่านไปยังรอบๆ เป็นบริเวณกว้าง!

ดิ๊ง!

【วงแหวนโชคร้ายเริ่มทำงาน!】


【ระยะเวลาแสดงผล 5 นาที เริ่มนับถอยหลัง!】


คำอธิบายของไอเทมถูกเขียนไว้ว่า ‘เมื่อเกิดเงื่อนไขตามที่วงแหวนโชคร้ายกำหนดไว้ จะทำให้คนที่อยู่รอบตัวผู้เล่นเกิดโชคร้ายได้’

จางเย่อยากจะรู้ว่าเงื่อนไขนั้นคืออะไร หลังจากใช้เสร็จ เขาก็มองไปยังผู้คนรอบตัว อย่างไรก็ตามเขากลับไม่รู้สึกถึงการเปลี่ยนแปลงใดๆ ทั้งสิ้น ทุกคนยังดูปกติอยู่

อะไรกันวะเนี่ย?

ไอเทมไม่มีผลงั้นเหรอ?

หนึ่งนาทีผ่านไป จ้าวกั๋วโจวเดินออกไปแล้ว


ขณะที่จางเย่กำลังรู้สึกหงุดหงิดกับผลของไอเทมที่ใช้อยู่ อู่ต้าเทาก็เริ่มวางอำนาจอีกครั้ง เครื่องปรับอากาศยังคงไม่ทำงานหลังจากที่เขาพยายามซ่อมมันด้วยตัวเอง เขาตะโกนขึ้นมาว่า “จางเย่ นายจะไปหรือไม่ไป!”

จางเย่ตอกกลับ “แล้วนายไม่มีขาเหรอไร?”

“เจ้าเด็กน้อย จะหาเรื่องกันใช่มั้ย?” อู่ต้าเทาโกรธเกรี้ยวขึ้นมา อย่างไรก็ตาม ทันทีที่เขากำลังจะด่าว่าจางเย่ต่อ กระแสไฟฟ้าเครื่องปรับอากาศพลันพุ่งออกมาราวกับเกิดการลัดวงจร กระแสไฟฟ้าแล่นผ่านไปโดนที่มือของอู่ต้าเทา เขากรีดร้องออกมาก่อนลงไปนอนคุดคู้อยู่กับพื้น หลังจากที่กระแสไฟฟ้าได้แล่นผ่านออกไปแล้ว เขาพยายามทรงตัวลุกขึ้นมา ผมของเขาชี้ฟูจากการโดนไฟดูด อู่ต้าเทาทั้งสับสนและตกใจกับเรื่องที่เกิด!

“ไอ้หยา!”

“อาจารย์อู่! เป็นอะไรรึเปล่า?”

“เจ้าแอร์เส็งเคร็งเอ๊ย! ฉันบอกแล้วใช่มั้ยว่าเราควรจะเปลี่ยนมันน่ะ!”

หลี่ซื่อชี้ไปยังจางเย่แล้วว่าออกมา “อาจารย์อู่บอกให้นายลงไปที่ฝ่ายบริการแล้วเรียกช่างซ่อมไม่ใช่หรือไง! แต่นายก็ยังไม่ยอมไปซะที! ดูสิดูว่าเกิดอะไรขึ้นแล้วน่ะ!?”

ช่วงเวลาที่หลี่ซื่อกล่าวจบ บานกระจกที่หน้าต่างข้างเขาก็แตกออกอย่างไม่มีการแจ้งเตือนใดๆ ลูกบอลยางสีสว่างลอยเข้ามา ดูจากลูกบอลที่เด๋งดึ๋งๆ นั่นแล้วน่าจะเป็นฝีมือของเด็กซนที่ไหนสักคนปาเข้ามา โชคร้ายนักที่มันกระแทกเข้ากับหน้าต่างของสำนักงานแล้วพุ่งชนเข้าใส่หน้าผากของหลี่ซื่อดังเปรี้ยง! เขาล้มลงกับพื้นร้องโหยหวนอย่างเจ็บปวด!

“หลี่ซื่อ!”

“ใครเป็นคนปามาน่ะ!”

“นายเป็นอะไรหรือเปล่า?”

เถียนปินใช้จังหวะนี้ตะคอกใส่จางเย่ “ดูสินายทำอะไรลงไป! ทุกอย่างเกิดขึ้นเพราะนาย!”

หน้าผากของหลี่ซื่อมีเลือดไหลซิบจากการโดนกระจกบาดใส่ แต่ไม่ใช่แผลที่หนักหนานัก

จางเย่หัวเราะอย่างขุ่นเคือง “เพราะฉันงั้นเหรอ? เด็กที่ไหนไม่รู้ขว้างบอลมาก็เพราะฉัน? ไฟมันรั่วก็เพราะฉัน? ทุกอย่างผิดไปหมดก็เพราะฉัน? ตรรกะบ้าบออะไรของนาย!”

เพียงแค่เถียนปินกำลังจะตวาดกลับใส่อีกครั้ง เครื่องกดน้ำข้างงตัวที่ไม่ได้มีน้ำเหลืออยู่มากนักพลันระเบิด ตู้ม! ท่อน้ำแตกออกและน้ำร้อนๆ ได้สาดกระเซ็นมาโดนเท้าของเถียนปิน เขาล้มไปกับพื้นแล้วร้องอย่างเจ็บปวดพลางจับที่เท้าไปด้วย โชคดีนักที่เสื้อผ้าของเขาช่วยไว้ มิฉะนั้นมันจะต้องเป็นแผลน้ำร้อนลวกที่หนักกว่านี้อย่างแน่นอน! อย่างไรก็ตาม หลังจากถอดถุงเท้าออกมา เขาพบว่าเนื้อส่วนใหญ่ของเท้าถูกลวกจนแดงเถือกไปหมด เถียนปินกัดฟันกรอดอย่างทรมาณ!

“อ๊า!”

ภรรยาของเถียนปินที่ทำงานในสถานีเดินเข้ามาจากด้านนอก เมื่อเห็นสามีของเธอกรีดร้องเจ็บปวดตรงหน้าจางเย่ หญิงสาวก็รีบปรี่เข้าหาอย่างไม่ยั้งคิด “จางเย่ นายทำอะไรน่ะ? นี่นายกล้าทำร้ายคนอื่นงั้นเหรอ?”

อาจารย์เฝิงรีบกล่าว “นั่นไม่ใช่ฝีมือจางน้อยนะ!”

ภรรยาของเถียนปินไม่สนใจ เธอเหวี่ยงแฟ้มพลาสติกในมือตบเข้าใส่จางเย่! จังหวะที่แฟ้มกำลังจะหลุดมือไปกระทบ หญิงสาวพลันเสียการทรงตัว ส้นสูง 8-9 เซ็นติเมตรของเธอทำให้การทรงตัวเป็นไปได้ยากขึ้น แกร็ก! บริเวณส้นของรองเท้าหักออกมา ภรรยาของเถียนปินล้มขัดขากันเองไปกองกับพื้น ด้วยความที่เธอใส่กระโปรงมาทำงานวันนี้ แถมยังเป็นกระโปรงแบบรัดรูปเสียด้วย มันจึงเกิดเสียงฉีกขาดดังขึ้น รอยฉีกขาดเกิดตั้งแต่ปลายกระโปรงจนมาถึงบริเวณส่วนด้านบน กางเกงในสีแดงแจ๋ของหญิงสาวพลันเปิดออกให้ทุกคนได้เห็นกัน!

เถียนปินตื่นตะลึง!

หลี่ซื่อตกใจ!

อู่ต้าเทามึนงง!

ทุกคนต่างเต็มไปด้วยความฉงน!

จางเย่ได้ยินเสียงจากระบบแจ้งว่าผลของวงแหวนโชคร้ายได้หมดลงแล้ว ตัวเขาที่อยู่ใกล้ภรรยาของเถียนปินมากที่สุดแสดงความเป็นสุภาพบุรุษด้วยการโยนเสื้อโค้ตของตัวเองคลุมบริเวณขาของหญิงสาวไว้ให้ เขาเองก็รู้สึกอึ้งจนพูดไม่ออกเช่นกัน ทันใดนั้นจางเย่หันไปหาเถียนปิน หลี่ซื่อ และอู่ต้าเทา “พวกนายเป็นอะไรมั้ย? ฉันมีผ้าพันแผลนะ อ้อ ลุกไหวรึเปล่า? ต้องไปโรงพยาบาลมั้ยเนี่ย?” ตอนนี้จางเย่เข้าใจแล้วว่าเงื่อนไขที่ทำให้วงแหวนโชคร้ายทำงานคืออะไร มันจะส่งผลก็ต่อเมื่อมีใครอยู่ในสภาวะรุกรานต่อตัวของผู้เล่นก่อน ที่ไม่มีอะไรเกิดขึ้นในตอนแรกเพราะไม่มีใครทำอะไรเขา แต่ทันทีที่อู่ต้าเทาเริ่มหาเรื่องชายหนุ่ม ตามด้วยเถียนปินและหลี่ซื่อ วงแหวนโชคร้ายจึงได้แสดงผลของมันออกมาทันที!

จางเย่พูดจบไปแล้ว แต่กลับไม่มีใครตอบอะไรทั้งสิ้น!

ทุกคนหันไปมองชายหนุ่มราวกับว่าเขาเป็นเทพแห่งความตาย!

อาจารย์อู่โดนไฟดูด? หลี่ซื่อโดนลูกบอลกระแทกมาจากด้านนอก? อาจารย์เถียนโดนเครื่องกดน้ำระเบิดใส่? ภรรยาของเถียนปินข้อเท้าพลิกเพราะส้นรองเท้าหัก! ในเสี้ยววินาทีนั้น หลายคนพลันย้อนนึกไปถึงเหตุการณ์ที่เถียนปินล้มติดกันสามครั้งในสำนักงาน เขาลื่นเพราะฝาข้าวกล่อง! แล้วหลอดไฟก็ระเบิดแตกใส่ด้วย!

บังเอิญเกินไปแล้ว!

นี่มึ*เป็นตัวกาลกิณีที่ถูกส่งตรงมาจากสวรรค์รึเปล่าเนี่ย!?

ในชั่วพริบตา เพื่อนร่วมงานอย่างน้อยสี่คนที่อยู่ข้างจางเย่ต่างหลบฉากออกไปกว่าสองเมตรตามสัญชาตญาณของตน ไม่มีใครกล้าเข้าใกล้ชายหนุ่มเลย!

-*-*-*-*-*-*-*-*-*-*-*-*-


[Go To Next Chapter]( ./38.md)