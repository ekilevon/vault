##บทที่ 60 : ใช้สุนทรพจน์รับรางวัลของโม่เหยียน!
“บ้าไปแล้ว! ทุกคนแม่*บ้าไปแล้ว!”

“เธอบอกว่าได้กี่คะแนนนะ!? ฉันไม่ได้ฟังผิดใช่ไหม?”

“นี่เรื่องจริงหรือโกหก? คะแนนแบบนี้นี่มันหลุดออกไปนอกจักรวาลแล้วนะ!?”

“ทำไมมันเยอะขนาดนี้!? ไม่น่าเชื่อ! เป็นไปไม่ได้!”

“แสนห้า? ขนาดผลงานจากสมาคมนักเขียนสิบกว่าคนรวมกันยังสู้คะแนนของจางเย่คนเดียวไม่ได้?”

“มันคือเรื่องจริง! หนึ่งต่อสิบ! นี่มันชัยชนะที่โคตรสมบูรณ์แบบ!”

“อาจารย์ทั้งหมดจากสมาคมนักเขียนก็ยังสู้เขาไม่ได้? เหย*****!”

หลายคนแทบไม่เชื่อในสิ่งที่พวกเขาได้ยิน นี่มันไม่น่าจะเป็นไปได้!

คะแนนโหวตมากกว่าหนึ่งแสนห้าหมื่นโหวต? หมายความว่ายังไง? สวรรค์ นี่มันมหัศจรรย์เกินไปแล้ว! คนอื่นอาจไม่เข้าใจในสิ่งที่เกิดขึ้น แต่คนที่ทำงานสถานีวิทยุอย่างพวกเขามีหรือจะไม่เข้าใจ? ทั้งนี้เพราะงานชุมนุมบทกวีเป็นงานพิเศษและมีขีดจำกัดของจำนวนคนที่จะสนใจรับฟัง ทุกปีงานชุมนุมบทกวีเทศกาลไหว้พระจันทร์จะไม่มีการถ่ายทอดทางโทรทัศน์ แต่จะออกอากาศผ่านทางวิทยุเท่านั้น เมื่อปีก่อนงานชุมนุมบทกวีเทศกาลไหว้พระจันทร์ของเหอเป่ยนั้น ผู้ชนะคือชายชราจากสมาคมนักเขียนเหอเป่ย เขาชนะไปด้วยคะแนน 23,000 โหวต และปีล่าสุด ผู้ชนะงานชุมนุมบทกวีเทศกาลไหว้พระจันทร์ของจินซื่อคือนักแสดงงิ้วจากสมาคมวรรณกรรมจินซื่อ เขาได้แต่งบทกวีเกี่ยวกับพระจันทร์ขึ้นและขับร้องในรูปแบบอุปรากรจีน ทำให้เขาชนะไปด้วยคะแนน 37,000 โหวต!

20,000+!

30,000+!

ตลอดหลายปีที่จัดงานนี้ขึ้น ไม่เคยมีผู้ชนะคนไหนได้คะแนนเกิน 50,000 โหวต!

แต่ปีนี้มันเกิดอะไรขึ้นกับงานชุมนุมบทกวีเทศกาลไหว้พระจันทร์ของเมืองหลวงกันแน่? ถึงแม้ว่าเมืองหลวงมีประชากรมากกว่า มีอิทธิพลสูงกว่าเขตจินซื่อและเหอเป่ย และคลื่นวิทยุของสถานีวิทยุนครหลวงจะคลอบคลุมพื้นที่กว้างใหญ่กว่าของจินซื่อและเหอเป่ย แต่มันก็ไม่ควรจะถึงขนาดนี้!

150,000 โหวต?

พวกแกแม่*อัพยามารึไงกันฟะ!?

และที่น่าตกใจที่สุดคือ ‘ลำนำทำนองวารี’ มีเวลาโหวตเพียงแค่ยี่สิบนาที! ไม่ถึงครึ่งชั่วโมงด้วยซ้ำ! 150,000+ โหวต! นี่มันเกินกว่าที่ความเชื่อและจินตนาการของผู้คนจะไปถึง ดังนั้นจึงไม่เคยมีใครคิดถึงความเป็นไปได้นี้! มันเหลือเชื่อเกินไป! แต่ความจริงคือจางเย่ทำได้! ‘ลำนำทำนองวารี’ ทำได้! จางเย่ใช้บทกวีลำนำที่เขาแต่งขึ้นสร้างปาฏิหาริย์ที่ท้าทายสวรรค์! 

ไม่มีใครสงสัยความถูกต้องของผลโหวต ทุกคนรู้ดีว่าคะแนนไม่มีอะไรผิดพลาด ก่อนที่สักขีพยานทั้งสองจะประกาศคะแนน พวกเขาต้องตรวจสอบความถูกต้องของคะแนนทั้งหมดมาก่อนแล้ว!

อัสนีไพศาลยังคงนิ่งอยู่!

เห็ดแดงน้อยและเจิ้งอันปางสะบัดหน้าบึ้งๆ ไปทางอื่นทันที!

เมิ่งตงกั๋วรู้สึกช็อกกับคะแนนถึงขั้นพูดไม่ออก เขาขยับริมฝีปากเหมือนจะพูดอะไรบางอย่าง แต่กลับไม่มีเสียงออกมาแม้แต่นิดเดียว!

จางเย่คนนี้คือคนที่เมิ่งตงกั๋วและสมาคมนักเขียนเคยดูถูกว่าเป็นคนที่ไม่เข้าใจในวรรณกรรม! เขาใช้ ‘ลำนำทำนองวารี’ เพียงกลอนเดียวตอกเข้าที่หน้าของพวกเขาทุกคนอย่างจัง! แถมยังเป็นการตอกหน้าที่ตบซ้ำแล้วซ้ำเล่าอีกด้วย! หน้าของพวกเขาบวมช้ำไปหมดแล้ว! เมิ่งตงกั๋วยังได้ไปแค่ 40,000 คะแนน! แค่หลักหมื่น คะแนนของจางเย่ก็ยังมากกว่าของเมิ่งตงกั๋วตั้ง 10,000 กว่าโหวตแล้ว! มิหนำซ้ำคะแนนของจางเย่แค่คนเดียวยังมากกว่าคะแนนของพวกเขาทุกคนรวมกันเสียอีก! นี่ไม่ใช่การตอกหน้าหรอกหรือ? จะให้เรียกว่าจับมาแขวนคาต้นไม้แล้วฟาดซ้ำก็ไม่มากเกินไป! ที่จริงอาจจะเบาไปด้วยซ้ำ!

จางเย่เป็นมือสมัครเล่น?

ส่วนพวกเราทั้งหมดคือมืออาชีพ?

คำอวดอ้างของเมิ่งตงกั๋ว อัสนีไพศาลและพวกยังดังก้องอยู่ในหูของพวกเขา เพียงแค่นึกถึงคำพูดเหล่านั้น ใบหน้าของพวกเขาพลันเขียวคล้ำไปทั้งแถบ พวกเขาเสียเกียรติไปพร้อมๆ กับเมิ่งตงกั๋ว! ช่างอับอายขายหน้าเป็นที่สุด! พวกเขาถูกลากเข้ามาข้องเกี่ยวเรื่องนี้อย่างไม่มีเหตุผล!

“ใครกันแน่ที่เป็นมืออาชีพ?”

มันเหมือนกับว่าพวกเขาเห็นพาดหัวข่าวที่จะเกิดขึ้นเย็นวันนี้! 

บอกตามตรงจนถึงตอนนี้ อัสนีไพศาลก็ยังไม่เข้าใจว่าทำไม ‘ลำนำทำนองวารี’ ถึงได้รับคะแนนโหวตมากมายขนาดนี้ เขายอมรับว่ากวีลำนำบทนี้แต่งออกมาได้ดีมาก แต่นี่มันไม่มากเกินไปหน่อยเหรอ ทำไมถึงมีคนชอบมันมากขนาดนี้? 150,000 โหวต? นี่มันไม่เท่ากับว่าผู้ที่ฟังงานชุมนุมบทกวีฯ ถึงครึ่งหนึ่งโหวตคะแนนให้กับ ‘ลำนำทำนองวารี’ เหรอ?

จางหั่วรู้สึกโล่งใจและพอใจมาก เขารู้สึกมีความสุขที่ได้เห็นภาพนี้ การที่ใครสักคนกล้าที่จะลุกขึ้นมาตอบโต้เหล่าอาจารย์ผู้เชี่ยวชาญและแสนจะหยิ่งทะนงพวกนั้น เพียงแค่ถ้อยคำที่กล่าวอ้างอย่างไม่มีมูลและวาจาแข็งกร้าวไม่ผ่อนปรนของบรรดาผู้เชี่ยวชาญเหล่านี้ พวกเขาได้สร้างประเด็นขัดแย้งให้กับสังคมมากเท่าไรแล้วตลอดหลายปีที่ผ่านมา? อาจเพราะจางหั่วทำงานในสายบันเทิง ซึ่งในความคิดของเขา บุคคลสาธารณะนั้นจำเป็นจะต้องเคารพข้อเท็จจริง และคำพูดของพวกเขาต้องมีความเหมาะสม หากพวกเขาพูดจาสุ่มสี่สุ่มห้าไป อาจทำให้ประชาชนเข้าใจผิด ซึ่งจะก่อให้เกิดเรื่องใหญ่ได้!

เพียงคำพูดไม่กี่คำของพวกเขา จางเย่ต้องโดนวิพากษ์วิจารณ์หนักมากขนาดไหน? พวกเขาเกือบจะทำลายนักกวีเอกชั้นยอดไปแล้ว! หากว่าจางเย่ไม่มีจิตใจที่มั่นคงพอ เขาก็จะไม่สามารถสร้างผลงานชิ้นนี้ขึ้นได้ในวันนี้ จางหั่วเชื่ออย่างหนักแน่นว่าถ้าหาก ‘ลำนำทำนองวารี’ ต้องถูกฆ่าทิ้งไปตั้งแต่ยังไม่เกิด มันจะเป็นความสูญเสียที่ยิ่งใหญ่มากของโลกศิลปะวัฒนธรรม! คนทั้งประเทศจีนจะต้องเจ็บช้ำ!

โชคดีที่จางเย่ไม่ได้รู้สึกผิดหวังหรือท้อแท้กับข่าวลือมากนัก อันที่จริง เขากลับกล้าหาญกว่าเดิมเสียด้วยซ้ำเมื่อถูกต่อต้าน และในเรื่องนี้ จางหั่วได้แต่ยกนิ้วโป้งชื่นชมจางเย่อยู่ในใจ! 

เยี่ยม!

เขาทำได้จริงๆ สถานีวิทยุนครหลวงรู้สึกภูมิใจมาก!

จางหั่วยกไมโครโฟนของเขาขึ้น “ขอแสดงความยินดีกับอาจารย์จางเย่ผู้ชนะของเราในครั้งนี้ ผู้เป็นเจ้าของผลงานที่มีคะแนนโหวตมากที่สุดอย่าง ‘ลำนำทำนองวารี’! มันสมควรจะเป็นของคุณแล้วครับ!”

เสียงปรบมือดังสนั่น!

พีธีกรหญิงซุนเมิ่งเจี๋ยกล่าวต่อ “ลำดับถัดไป ขอเรียนเชิญอาจารย์ที่ได้คะแนนสูงสุดสามอันดับแรกขึ้นมากล่าวความรู้สึกให้พวกเราฟังค่ะ” 

พี่สาวโจวหัวเราะ “จางน้อย รีบไปเร็ว!”

“พวกเขาเรียกเธออยู่น่ะ รีบๆ ไป!” ป้าซุนเร่ง

เพื่อนร่วมงานบางคนตบไหล่เขาอย่างตื่นเต้น “คุณนี่น่ากลัวจริงๆ ! ตอนแรกฉันคิดว่าคุณจะไม่ติดหนึ่งในสิบอันดับแรกซะแล้ว! ผลสุดท้ายกลายเป็นว่าคุณได้อันดับหนึ่ง!”

ขนาดจ้าวกั๋วโจวยังยิ้ม “รีบไปเร็วจางน้อย พูดไม่กี่คำก็ได้ นายสมควรได้รับเกียรตินี้”

จางเย่ลุกขึ้นยืนและเดินตรงไปขึ้นเวทีจากด้านหลังหอประชุม

เมื่อเขายืนอยู่บนเวทีก็เห็นเมิ่งตงกั๋วที่นั่งอยู่แถวแรกโบกมือให้กับพิธีกร ดูเหมือนจะตั้งใจไม่ขึ้นมาบนเวที!

เจิ้งอันปางที่ได้อันดับสามก็ตัดสินใจไม่ขึ้นไปให้ขายหน้าเหมือนกัน เมื่อเห็นรองประธานเมิ่งปฏิเสธที่จะขึ้นไปบนเวที อีกอย่างผู้ชนะอันดับที่สามจะมีอะไรให้น่าชื่นชมกัน? ในความคิดเขา นี่มันคือความอับอายและอัปยศอดสู! เจิ้งอันปางโบกมือให้พีธีกรเพื่อแสดงว่าเขาตัดสินใจที่จะไม่ขึ้นเวที

จางหั่วยิ้มอย่างไม่สนใจเมิ่งตงกั๋วและพวก "ถ้าอย่างนั้น ขอเชิญผู้ชนะของงานชุมนุมครั้งนี้ ซึ่งเป็นเพื่อนร่วมงานของผมเอง อาจารย์จางเย่ กล่าวอะไรหน่อยครับ"

เขาควรจะกล่าวอะไรดีนะ?

จางเย่เป็นคนที่เจ้าคิดเจ้าแแค้น เขาเหลือบสายตามองเมิ่งตงกั๋วและพวก แม้จะรู้ว่าในตอนนี้คนพวกนี้บาดเจ็บและมีแผลเหวอะเต็มตัว แต่เขาก็ยังถือเป็นภาระที่จะต้องแทงซ้ำเติมอีก “อันที่จริงผมไม่มีอะไรจะพูดมากนัก แค่อยากจะขอบคุณทุกคนที่สนับสนุนผม ถึงแม้ว่าผมจะยังอ่อนหัดในด้านบทกวีและเป็นแค่มือสมัครเล่นคนหนึ่ง ผมไม่รู้หรอกว่าบทกวีของผมมีคุณค่าทางด้านวรรณกรรมหรือด้านศิลปะไหม ผมไม่เคยคำนึงถึงเรื่องพวกนี้ในตอนเขียนบทกวี ตราบใดที่ทุกคนชอบมันและยอมรับในตัวผม ผมคิดว่านั่นเพียงพอแล้ว!”

อะไรคือการราดน้ำมันบนกองไฟ?

นี่แหละการราดน้ำมันบนกองไฟ!

อะไรคือการสาดเกลือใส่แผล?

ก็นี่ไงเล่าที่แม่*ยิ่งกว่าสาดเกลือใส่แผล!

ที่ด้านล่าง ใบหน้าของเมิ่งตงกั๋ว อัสนีไพศาลและพรรคพวกเปลี่ยนสีเป็นซีดสลับแดง พวกเขาไม่คิดว่าเจ้าเด็กหน้าใหม่แซ่จางจะยังพูดถึงเรื่องนี้อีก! มันกัดไม่ยอมปล่อยจริงๆ!

จางหั่วรู้สึกว่ายังฟังไม่หนำใจ “อาจารย์จาง ได้โปรดพูดอะไรอีกหน่อย”

“ใช่แล้วค่ะ มีข้อความจากผู้ฟังหลายท่านส่งเข้ามาว่า อยากจะฟังอาจารย์พูดเกี่ยวกับวรรณกรรม เช่นการสร้างผลงานหรือไม่ก็คุณค่าของวรรณกรรมอะไรทำนองนี้น่ะค่ะ” ซุนเมิ่งเจี๋ยแนะนำ

ให้พูดถึงความคิดของตัวเอง?

จางเย่ปวดหัวขึ้นมาอย่างช่วยไม่ได้

เขาเป็นคนพูดเก่งและจบคณะสื่อสารกระจายเสียง ทุกอย่างต้องอาศัยปากของตัวเองทั้งนั้น ในเมื่อเป็นวิชาชีพ เขาจะพูดไม่ได้ได้ยังไงล่ะ? แต่เขาคนนี้ เกือบทุกทีก็ได้แต่พูดท่องตามตำราเหมือนตอนที่เขายังเรียนมหาวิทยาลัย หรือไม่อย่างนั้นก็จะพูดล้อเลียนด่าทอผู้อื่น ซึ่งเป็นสิ่งที่เขาถนัด แต่ถ้าจะให้เขาพูดเรื่องดีๆ เช่นการพูดถึงวรรณกรรมอย่างจริงจังคงเหมือนคว้าฟาง เขาทำไม่ได้หรอก ไม่ได้เก่งกาจขนาดนั้น 

เขาควรจะทำอย่างไรดี?

แถมต้องมีคุณค่าทางวรรณกรรมด้วย?

อ๊ะ! จางเย่เหมือนจะนึกออกแล้ว เขารู้แล้ว!

จางเย่ครุ่นคิดมากขึ้นและตัดสินใจใช้สุนทรพจน์รับรางวัลของผู้ชนะรางวัลโนเบลในโลกของเขา มันเป็นคำพูดที่หลายคนต่างยอมรับ จนเขาเกือบจะท่องมันได้ทุกตัวอักษร “เอาล่ะ ผมจะพูดอีกครั้ง ผมขอขอบคุณครอบครัวของผมและเพื่อนๆ ทุกคน ความคิดและมิตรภาพของพวกเขาได้ส่องประกายผ่านงานของผม”

นี่เป็นคำพูดของโม่เหยียนฉบับดั้งเดิม

คำพูดเหล่านี้อาจไม่มีความหมายมากมายนักสำหรับคนอื่น แต่มันเปี่ยมความหมายลึกซึ้งสำหรับจางเย่

จากนั้น เขาก็ยกสุนทรพจน์รับรางวัลของโม่เหยียนมาพูดต่อ “เมื่อครู่นี้ พวกเราได้พูดถึงคุณค่าของวรรณกรรม ซึ่งตามความเข้าใจของผมมันช่างเรียบง่ายอย่างมาก ถ้าเทียบกับวิทยาศาสตร์ งานวรรณกรรมย่อมไม่มีประโยชน์ใช้สอย แต่บางทีประโยชน์ที่ยิ่งใหญ่ที่สุดของวรรณกรรมก็คงเป็นการที่มันไม่มีประโยชน์” เขาพยักหน้า “ขอบคุณทุกคน ผมพูดจบแล้ว”

เมื่อได้ยินคำนี้ เมิ่งตงกั๋วถึงกับอึ้ง

อัสนีไพศาลและเห็ดแดงน้อยหันมามองหน้ากันอย่างคาดไม่ถึง!

จางหั่วตาลุกวาบก่อนจะถอนหายใจ “อาจารย์จางเย่พูดอยู่เสมอว่าตัวเองไม่เข้าใจศิลปะและเป็นแค่มือสมัครเล่น แต่ถ้อยคำสุดท้ายของเขาได้แสดงให้เห็นอย่างครบถ้วนสมบูรณ์ว่าวรรณศิลป์ของอาจารย์อยู่ในระดับไหน นี่เป็นวาทะรับรางวัลที่จุดประกายความคิดมากที่สุดเท่าที่ผมเคยได้ยินมาในรอบหลายปี ขอเสียงปรบมือให้กับอาจารย์จางอีกครั้งหนึ่งครับ!”

หลายคนปรบมือพลางจมอยู่กับความคิดของพวกเขา

บางคนไม่เข้าใจ แต่บางคนก็เหมือนจะเข้าใจบ้างเล็กน้อย!

ประโยชน์ที่ยิ่งใหญ่ที่สุดของวรรณกรรมก็คงจะเป็นการที่มันไม่มีประโยชน์อย่างนั้นเหรอ? เหล่าอาจารย์จากสมาคมนักเขียนทั้งสิบกว่าคนจ้องตาค้างไปยังจางเย่ที่กำลังก้าวลงจากเวที นี่เป็นครั้งแรกที่พวกเขาเริ่มสนใจคนผู้นี้ ดีเจวิทยุผู้เขียน ‘ลำนำทำนองวารี’ นักกวี ‘มือสมัครเล่น’ ที่กวาดล้างนักประพันธ์รุ่นก่อนอย่างพวกเขาลงได้อย่างราบคาบ! ชายหนุ่มที่อายุแค่เพียงยี่สิบต้นๆ ก็สามารถกล่าววาทะรับรางวัลเช่นนั้น! สิ่งที่จางเย่สร้างขึ้นตรงหน้าเป็นสิ่งที่พวกเขาไม่อาจมองข้ามได้เลย!

ที่นั่งตรงกลางแถวด้านหลัง

เมื่อจางเย่กลับมา ทุกคนก็เริ่มคุยกัน!

“ยินดีด้วยอาจารย์จาง” บรรณาธิการคนหนึ่งพูด

“เธอทำให้ช่องวรรณกรรมของเราดังใหญ่แล้ว!” ป้าซุนรู้สึกปลาบปลื้ม

“ฉันบอกแล้วว่าอาจารย์จางน้อยเป็นคนที่น่ากลัว ดูคำพูดของจางน้อยสิ ช่างแฝงปรัชญา เอ่อ ถึงแม้ว่าฉันจะไม่เข้าใจความหมายลึกๆ ของมันก็เถอะ” พี่สาวโจวหัวเราะ

หวังเสียวเหม่ยที่หลับตาอยู่ ลืมตาขึ้นแล้วพูดว่า “คำพูดของอาจารย์จางน้อยที่พูดถึงประโยชน์อาจจะหมายถึงพลังแห่งการสร้างสรรค์ในชีวิตจริง หมายถึงอิทธิพลและผลกระทบอย่างใหญ่หลวงที่มันมีต่อสังคมทางวัตถุนี้ อย่างเช่น วิทยาศาสตร์สามารถสร้างตึกลอยฟ้า สร้างเขื่อนได้ แต่วรรณกรรมไม่สามารถทำได้เช่นนั้น ทว่าประโยชน์ที่ยิ่งใหญ่ที่สุดของวรรณกรรมก็คือการที่มันไม่มีประโยชน์ ควมหมายของประโยคนี้ก็คือ เพราะวรรณกรรมไม่สามารถก่อให้เกิดผลเป็นรูปธรรมเหมือนกับศาสตร์แขนงอื่นที่สร้างความพอใจให้มนุษย์ด้วยวัตถุ วรรณกรรมไม่ถูกจำกัดด้วยกายภาพ แต่มันสามารถส่งผลบริสุทธิ์อย่างไม่มีที่สิ้นสุดต่อจิตใจ เป็นใบเบิกทางให้กับจิตวิญญาณของผู้คน นี่แหละประโยชน์ที่ยิ่งใหญ่ที่สุดของมัน อย่างน้อยนี่คือสิ่งที่ฉันเข้าใจ”

“ลึกซึ้ง”

“เป็นอย่างนี้นี่เอง”

“ถ้าอาจารย์เสียวเหม่ยไม่อธิบายให้ฟัง ฉันคงไม่มีวันเข้าใจมันแน่”

อันที่จริง จางเย่ไม่เห็นด้วยกับความเข้าใจของหวังเสียวเหม่ย คำอธิบายที่ว่าวรรณกรรมอาจดูไร้ประโยชน์ แต่ที่จริงมีประโยชน์นั้น ตรงกันข้ามกับสิ่งที่เขารู้สึกโดยสิ้นเชิง เป็นเพราะมันไร้ประโยชน์ต่างหากถึงทำให้วรรณกรรมนั้นยิ่งใหญ่ นี่เป็นสิ่งที่เขาต้องการจะสื่อ และบางทีอาจจะเป็นสิ่งที่โม่เหยียนต้องการจะสื่อด้วยเช่นกัน แต่ทว่าจางเย่ก็ไม่ได้ปฏิเสธหรืออธิบายเพิ่มเติม ถ้าคุณเข้าใจคุณก็เข้าใจ ถ้าคุณเข้าใจต่างความหมายออกไปก็เป็นไปตามนั้น ไม่จำเป็นต้องแยกแยะข้อแตกต่าง มันขึ้นอยู่กับการตีความของแต่ละคน ถ้าวรรณกรรมเป็นหนึ่งเท่ากับหนึ่ง สองเท่ากับสอง เอเท่ากับเอ บีเท่ากับบี และไม่มีความหมายทวีคูณแล้วล่ะก็ วรรณกรรมก็ไม่ควรจะถูกเรียกว่าวรรณกรรม

จ้าวกั๋วโจวดูจะสนใจประโยคนั้นอย่างเห็นได้ชัด “จางน้อย นายเขียนบทกวีลำนำออกมาได้ดี แม้แต่วาทะรับรางวัลของนายก็พูดได้ดีมาก ไม่เพียงแค่บทกวีของนายที่โดดเด่นกว่าคนอื่น นายยังมีความเข้าใจทางด้านวรรณกรรมมากกว่าคนอื่นอีกด้วย! มั่นใจได้เลยว่าคงไม่มีใครกล้าที่จะพูดว่านายไม่รู้อะไรเกี่ยวกับศิลปะแล้วล่ะ!”

ป้าซุนถอนหายใจ “จางน้อยน่ากลัวจริงๆ เธอทั้งเขียนนวนิยายเหนือจริง แต่งนิทานเทพนิยาย เขียนบทกวีที่ทันสมัยและยังแต่งกวีโบราณได้อีก แม้กระทั่งวาทะรับรางวัลของเธอก็ทำให้ทุกคนตกใจกันหมดแล้ว ไฮ้ ยังจะมีอะไรที่เธอทำไม่ได้บ้างเนี่ย?”

จางเย่รีบกล่าวว่า “ทุกคนยกย่องผมเกินไปแล้วครับ ผมแค่พูดมันไปโดยไม่ได้คิดอะไร ไม่ได้จริงจังอะไรขนาดนั้น”

วาทะรับรางวัลพูดได้ดี?

มันแน่นอนอยู่แล้ว!

โม่เหยียนคือใคร? คนจากโลกนี้อาจจะไม่รู้จัก ในขณะที่โลกนี้ไม่เคยมีคนจากสาธารณรัฐประชาชนจีนที่ได้รับรางวัลโนเบลสาขาวรรณกรรมเลย ทว่า โม่เหยียนถือเป็นบุคคลที่มีชื่อเสียงในโลกของเขา คือบุคคลที่ยืนอยู่บนจุดสูงสุดของวรรณกรรม สำหรับคนที่ยืนอยู่บนจุดสูงสุดเช่นนั้น ย่อมต้องเป็นยอดฝีมือที่แท้จริง ดังนั้นสิ่งที่เขากล่าวจะไม่ดีได้อย่างไร!?

วาทะรับรางวัลที่ทุกคนต่างยอมรับได้ปรากฏขึ้นมาอีกครั้ง ทำให้เขากลายเป็นที่รู้จัก!

อย่างไรก็ตาม จางเย่ได้แสดงให้เห็นแล้วว่าวันนี้เป็นวันของเขาโดยแท้จริง!

-*-*-*-*-*-*-*-*-*-*-*-*-*-*-*-*

*โม่เหยียนเป็นบุคคลที่ได้รับรางวัลโนเบลสาขาวรรณกรรมเมื่อปี 2012 ชื่อจริงของเขาคือ ‘ก่วนโหมเย่’ ซึ่งรู้จักกันดีในนามปากกาของเขา ‘โม่เหยียน’ มีความหมายว่า ‘ไม่พูด’ วลีที่กล่าวถึงในนิยายเรื่องนี้ไม่ได้เป็นไปตามสคริปต์ (ที่ส่งไปยังองค์กรโนเบลเพื่อใช้สำหรับตีพิมพ์และทำซับไตเติ้ล) เนื่องจากลืมทิ้งไว้ในห้องพักของโรงแรม


[Go To Next Chapter]( ./62.md)