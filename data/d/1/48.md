##บทที่ 47 : ผู้ปกครองพากันประท้วง!
สตูดิโออัดเสียงหมายเลข 4

รายการของจางเย่ไม่มีช่วงให้ผู้ฟังโทรเข้ามา ดังนั้นเขาจึงไม่จำเป็นต้องมีเสี่ยวฟางคอยช่วยเหลือ ชายหนุ่มเริ่มอัดรายการของเขาสำหรับวันอาทิตย์ที่จะมาถึง

“บทที่ 3 : โดโรธีช่วยหุ่นไล่กา”

“โดโรธีเท้าคางของเธอบนมือแล้วจ้องมองไปที่หุ่นไล่กาอย่างครุ่นคิด หัวของมันทำจากกระสอบใบเล็กที่ถูกยัดด้วยฟาง มีหู ตา จมูกและปากที่ถูกวาดไว้แทนใบหน้า บนหัวมีหมวกปลายแหลมเก่าๆ สีน้ำเงินที่เป็นของมัชกิ้นซักตัววางแปะไว้ ส่วนที่เหลือเป็นชุดสูทสีน้ำเงินขาดๆ ซีดๆ ที่อัดไว้ด้วยฟางเช่นกัน”

“บทที่ 4 : ถนนสู่ผืนป่า”

“หุ่นไล่กานำทางเธอผ่านต้นไม้น้อยใหญ่จนมาถึงที่กระท่อม เมื่อโดโรธีเข้าไปข้างในก็พบกองใบไม้แห้งที่สุมกันเป็นเตียงอยู่ที่มุมห้อง เธอเอนตัวลงนอนทันทีพร้อมกับโตโต้ที่อยู่ข้างกายก่อนจะหลับลึกไป หุ่นไล่กาผู้ไม่รู้จักเหนื่อยล้ายืนนิ่งอยู่ที่อีกมุมหนึ่ง เฝ้าคอยให้รุ่งอรุณมาเยือนอย่างอดทน”

หลังจากเล่าจบตอนของวันนี้แล้ว จางเย่ก็หันไปมองดูนาฬิกา เมื่อเห็นว่าเวลาที่จองไว้เหลืออีกสองนาที ชายหนุ่มจึงรีบกล่าวปิดรายการอย่างรวดเร็ว ไม่มีทางเลือกอื่น ทางสถานีและหัวหน้าของเขาไม่ได้แจ้งอะไรมาทั้งนั้น จางเย่จึงได้แต่ทำตามคำสั่งเดิมที่ให้ยุติการออกอากาศ “เด็กน้อยและเพื่อนผู้ฟังทุกคน รายการของวันนี้ได้หมดเวลาลงแล้วนะครับ ‘จากวัยชราสู่วัยเยาว์’ ก็จะจบลงในวันนี้ด้วยเช่นกัน รายการนี้ออกอากาศที่นี่มาเป็นเวลาหลายปีแล้ว ผมในฐานะตัวแทนของอาจารย์เฝิงขอขอบคุณทุกคนที่ได้ให้การสนับสนุนมาโดยตลอด ถึงแม้ว่าผมจะมาจัดรายการแทนได้เพียงแค่ห้าตอนเท่านั้น แต่ผมกลับรู้สึกผูกพันกับรายการ ‘จากวัยชราสู่วัยเยาว์’ อย่างถึงที่สุด มีเรื่องมากมายในใจที่ผมอยากพูดออกไป แต่ไม่เป็นไร ผมจะไม่พูดถึงมัน วันจันทร์หน้าจะมีรายการใหม่เข้ามาแทนที่ชื่อว่า ‘วัยรุ่นพุ่งทะยาน’ โปรดให้การสนับสนุนด้วยนะครับ”

…..

บริเวณสำนักงาน

จางเย่กลับมาแล้ว

“เธอกล่าวอำลาเรียบร้อยดีใช่ไหม?” อาจารย์เฝิงกล่าวอย่างเศร้าสร้อย

จางเย่ตอบกลับ “เรียบร้อยครับ”

อาจารย์เฝิงตบไหล่ชายหนุ่มเบาๆ “ต้องลำบากเธอแล้วนะ”

“อาจารย์จางน้อย เหนื่อยหน่อยนะ” พี่สาวโจวฝ่ายตรวจสอบแก้ไขยกนิ้วโป้งให้เขา

เสี่ยวฟางหันมามองจางเย่เช่นกัน “อาจารย์จาง อาจารย์ทำได้ดีแล้ว อาจารย์เฝิงก็เช่นกัน พวกคุณทำได้ดีมากๆ เลยค่ะ”

นี่เป็นธรรมเนียมปฏิบัติ ทุกครั้งที่รายการปิดตัวลงทุกคนจะกล่าวเช่นนี้ เหมือนเป็นการกล่าวอำลาและแสดงความเคารพต่ออาจารย์ผู้ที่ทำงานมาเป็นระยะเวลานาน

หวังเสียวเหม่ยและคนอื่นๆ ต่างกล่าวกับอาจารย์เฝิงและจางเย่ด้วยคำพูดเดียวกัน

มีเพียงเจี่ยเหยียนเท่านั้นที่ไม่ได้พูด เขาไม่ได้สนใจอะไรเพราะมัวแต่ยุ่งอยู่กับรายการใหม่ของตน ถึงแม้ว่าเขาจะทำการอัดสองตอนแรกเสร็จเรียบร้อยแล้วก็ตาม แต่ชายหนุ่มก็ยังไม่ได้ทำช่วงเปิดและปิดรายการ เจี่ยเหยียนแอบเขียนสคริปต์อยู่ลับๆ ทำไมเขาต้องทำแบบนั้นน่ะเหรอ? เป็นเพราะว่าจางเย่เป็นคนที่ไม่เคยใช้สคริปต์เลยนั่นเอง เรื่องนี้ไม่ใช่ความลับอะไรในสถานีวิทยุนครหลวงแห่งนี้ ‘ฝีมือ’ ในด้านนี้ของจางเย่ถูกนำมาพูดถึงอยู่บ่อยครั้ง จางเย่เป็นเด็กใหม่ เจี่ยเหยียนเองก็เช่นกัน ดังนั้นเขาจึงไม่อยากแพ้ให้กับจางเย่ เขาต้องชนะเท่านั้น!

ช่วงบ่าย

เทปสุดท้ายของรายการ ‘จากวัยชราสู่วัยเยาว์’ ได้ออกอากาศเสร็จสิ้น

สาวออฟฟิศหลายคนต่างฟังรายการของจางเย่ราวกับเป็นกิจวัตรประจำวันไปแล้ว พวกเธอทั้งหมดต่างมีลูกน้อย ในฐานะพ่อแม่คน พวกเธอไม่เคยหานิทานดีๆ มาเล่าให้ลูกฟังได้เลยจนกระทั่งมาพบกับรายการของชายหนุ่มเข้า

“หุ่นไล่กาผู้ไม่รู้จักเหนื่อยล้ายืนนิ่งอยู่ที่อีกมุมหนึ่ง เฝ้าคอยให้รุ่งอรุณมาเยือนอย่างอดทน” นี่เป็นประโยคสุดท้ายของ ‘พ่อมดแห่งออซ’ ในวันนี้”

เมื่อทุกคนได้ยินดังนี้ต่างอุทานออกมา

“ไม่น่าจะเป็นแบบนี้นะ? จบแบบนี้เลยงั้นเหรอ?”

“จบแล้วงั้นเหรอ? ไม่จริงน่ะ! นี่ยังไม่ใช่ตอนจบแน่ๆ!?”

“นี่มันเป็นนิทานชุดที่มีแค่สี่บทสำหรับออกอากาศสองวันไม่ใช่เหรอ? ทำไมถึงได้จบลงแบบนี้กันล่ะ? นี่มันต้องไม่ใช่ตอนจบแน่ๆ ตัวละครใหม่เพิ่งจะโผล่มาเอง แถมเพิ่งจะช่วยหุ่นไล่กาออกมาได้ นี่พล็อตมันอยู่ในช่วงเริ่มต้นอยู่เลยนะ!”

“อะไรกันวะเนี่ย! มันยังมีต่ออีกสิ?”

“มันต้องมีตอนต่อไปอย่างแน่นอน! มันไม่ใช่เรื่องที่มีความยาวเพียงแค่สี่บทจบ!”

ทุกคนแทบจะเป็นลมหลังจากที่พวกเขาได้ตระหนักถึงเรื่องนี้!

ไม่รู้เหมือนกันว่าใครไปบอกเจี่ยเหยียน เขารีบวิ่งกลับเข้ามาในสำนักงานขณะที่กำลังกินข้าวอยู่ในห้องอาหาร เขามองจางเย่ด้วยความโมโห “อาจารย์จาง! นี่มันเรื่องอะไรกัน?”

จางเย่แกล้งทำเป็นไม่รู้เรื่อง “นายหมายความว่ายังไงเหรอ ที่ว่า ‘นี่มันเรื่องอะไรกัน’ น่ะ?”

“แล้วนายคิดว่ายังไงเล่า!?” เจี่ยเหยียนเอะอะโวยวาย “ทำไมรายการของนายถึงยังไม่จบกันหา?”

จางเย่กระพริบตาใสซื่อ “ก็จบแล้วนะ แถมฉันบอกไปแล้วด้วยว่ารายการจะปิดตัวลงแล้ว ทำกระทั่งแนะนำรายการใหม่ให้นายไปแล้วด้วย”

“นั่นมันไม่ใช่ปัญหา ฉันหมายถึงทำไมนิทานของนายถึงยังมีตอนต่อไปอีกต่างหาก!” ดูเหมือนว่าเจี่ยเหยียนจะอยู่ในสภาพเดือดดาลถึงขีดสุด

จางเย่พูดตอบ “จะให้ฉันทำยังไงล่ะ ก็เรื่องของฉันมันเป็นเรื่องยาวนี่นา ว่ากันตรงๆ เลยนะ ไม่ใช่แค่วันนี้ ต่อให้อาทิตย์หน้ามันก็ยังไม่จบอยู่ดีนั่นแหละ นิทานชุดนี้ยังเหลืออีกตั้งยี่สิบกว่าบท จะให้ฉันเล่าจบวันนี้เลยได้ยังไงล่ะ? เจี่ยน้อย ฉันก็อยากจะเล่าเรื่องที่มันจบได้ในแค่สองวันเหมือนกันนะ แต่เสียดายที่ฉันไม่มีเรื่องอะไรประเภทนั้นนี่สิ มีแต่ ‘พ่อมดแห่งออซ’ เท่านั้นแหละที่ฉันคิดได้ ช่วยไม่ได้แหละนะ เฮ้อ..นี่ฉันก็แต่งอยู่คนเดียวสดๆ ด้วย ให้แต่งนิทานเรื่องสั้นๆ มันยากนี่นา นายก็รู้ว่าการคิดสร้างสรรค์งานใหม่ๆ มาครั้งหนึ่งมันยากแค่ไหน”

ยากแค่ไหนงั้นเหรอ?

ตอนที่นายแต่งกลอน ก็ไม่ใช่ว่าแต่งขึ้นในสถานการณ์ฉุกเฉินเร่งด่วนหรือยังไง?

ตอนที่นายเล่าเรื่องสยองขวัญนั่น ก็ไม่ใช่ว่าแต่งขึ้นมาแบบด้นสดหรอกเหรอ?

แต่งเรื่องขึ้นมาเรื่องหนึ่งมันอาจจะยากสำหรับคนอื่น แต่มันไม่ใช่อะไรเลยสำหรับนายนะ!

ทุกคนรู้ดีว่าจางเย่จงใจทำให้เกิดเรื่องแบบนี้ เขาเหี้ยมมากทีเดียว! เหี้ยมสุดๆ ไปเลย! การเล่านิทานสนุกๆ ก่อนทิ้งไว้แบบค้างคาเช่นนี้ จะให้เจี่ยเหยียนไปจัดรายการต่อในทันทีได้อย่างไรกัน!? ต่อให้เจี่ยเหยียนทำแบบนั้น เขาก็คงโดนสาปแช่งจากเหล่าผู้ฟังของรายการ ‘จากวัยชราสู่วัยเยาว์’ อยู่ดีนั่นแหละ แต่เดิมผู้ฟังก็ไม่อยากให้รายการนี้ถูกปิดอยู่แล้ว หลายคนก็ทั้งบ่นทั้งขู่ว่าจะมาทุบกระจกของสถานีบ้างล่ะ แต่ถึงอย่างนั้นพวกผู้ฟังก็แค่พูดแบบขอไปทีเท่านั้นเอง ถ้าจางเย่เล่าเรื่องของเขาจบในรายการแล้วจริงๆ อย่างไรเสียมันก็สามารถตัดจบรายการได้ เพราะเวลาจะช่วยทำให้ทุกคนลืมเลือนรายการเก่าไปเอง แต่ทว่าจางเย่กลับไม่ยอมเล่าเรื่องของตนเองให้จบ การตัดตอนอย่างค้างคานี่มันช่างเจ็บปวดราวกับโดนดีดไปที่กล่องดวงใจก็ไม่ปาน! แน่นอนว่านี่จะต้องทำให้ผู้ฟังไม่ชอบใจอย่างรุนแรง ไม่มีอะไรที่เหี้ยมโหดไปยิ่งกว่านี้อีกแล้ว!

คำตอบง่ายๆ ของจางเย่ทำให้เจี่ยเหยียนทำอะไรไม่ถูก

เจี่ยเหยียนหมุนตัวเดินจากไป “ฉันไม่คุยกับนายแล้ว ฉันจะไปคุยกับหัวหน้า!”

ในตอนที่ชายหนุ่มเดินออกไปนั้น อาจารย์เฝิงทั้งโกรธทั้งขำ ชายแก่ชี้นิ้วมาที่จางเย่พลางกระซิบ “พ่อหนุ่มเอ๊ย เธอนี่มันไม่ธรรมดาเลย” แล้วหัวเราะดังลั่น

จางเย่ไม่ได้ใส่ใจอะไรเจี่ยเหยียนมากนัก ถ้าฉันอยากจะเล่าเรื่องแบบนี้แล้วจะทำไม จะกัดฉันรึไง เฮอะ ฉันไม่สนหรอกโว้ย?

ผ่านไปสักพักเจี่ยเหยียนก็กลับมา เขาไม่ได้ไปพบหัวหน้ามาอย่างแน่นอน ดูได้จากสีหน้าหมองคล้ำที่เดินกลับไปยังโต๊ะทำงานของตัวเองนั่น

สถานการณ์พลันเปลี่ยนเป็นซับซ้อนยิ่งขึ้น ในเมื่อหัวหน้าไม่อยู่แถวนี้ ทำให้เรื่องที่ควรตัดสินใจได้อย่างง่ายๆ กลายเป็นเรื่องยุ่งยากไปในทันที ยิ่งกว่านั้น ผู้ฟังของรายการ ‘จากวัยชราสู่วัยเยาว์’ ได้เริ่มกันก่นด่ามาทางเว็บไซต์ของสถานีเรียบร้อยแล้ว การออกอากาศวันนี้ของจางเย่สร้างความปั่นป่วนไปหมด!

“ไอ้ชิบหา*เอ๊ย! นี่มันเกินไปแล้วนะ!”

“ตัดตอนกันดื้อๆ แบบนี้เลย? ทำไมถึงทำแบบนี้กันล่ะ?”

“อย่าตัดจบมันเด็ดขาดนะ! นี่มันส่งผลกระทบแก่ชีวิตของหลายๆ คนเลยนะรู้บ้างรึเปล่า!”

“นี่ลูกของฉันก็ฟังไปได้สี่บทแล้วด้วย! ถ้าฉันไม่ยอมเล่าเรื่องให้ฟังต่อวันพรุ่งนี้ ลูกฉันจะต้องลงไปดิ้นร้องกะจองอแงกับพื้นแน่ๆ! อาจารย์จางเย่ ช่วยจัดรายการต่อทีเถอะ! อย่าหยุดออกอากาศเลยนะ!”

“นี่สถานีวิทยุทำอะไรอยู่กันแน่เนี่ย!?”

“อาจารย์จางทำไมแย่อย่างนี้! ทิ้งเรื่องไว้คาราคาซังแบบนี้เนี่ยนะ?”

“ ‘วัยรุ่นพุ่งทะยาน’ อะไรนั่นเราไม่อยากฟังมัน! คืน ‘จากวัยชราสู่วัยเยาว์’ ให้กับเราเดี๋ยวนี้!”

“ใช่แล้ว คืน ‘จากวัยชราสู่วัยเยาว์’ มานะ! เราอยากฟังแค่รายการนี้เท่านั้น!”

“ ‘วัยรุ่นพุ่งทะยาน’ ไปตายซะ! พุ่งไปหาพี่สาวแกสิ! ‘พ่อมดแห่งออซ’ ยังไม่จบ! แล้วแกจะพุ่งไปทำป้าดอะไรกันเล่า!?”

“พุ่งไปเถอะ พุ่งทะยานลงตึกไปเลยไป! ทีนี้แกได้ทะยานสมใจแน่!”

“ถูกต้อง ขนาดตอนนี้ฉันยังแทบอยากจะโดดตึกตายให้รู้แล้วรู้รอดไปเลย! เพราะฉันยังไม่ได้แต่งงานก็เลยไม่มีลูกให้เล่านิทานเรื่องนี้ให้ฟัง แต่ตัวฉันเองเนี่ย โคตรชอบเรื่องนี้สุดๆ เลยรู้มั้ย!”

มีเด็กๆ หลายคนทิ้งข้อความไว้ด้วยเช่นกัน ปัจจุบันเด็กๆ ต่างคุ้นเคยกับเทคโนโลยีตั้งแต่ช่วงวัยละอ่อนแล้ว เมื่อลองย้อนคิดกลับไป กว่าจางเย่จะได้ใช้คอมพิวเตอร์ก็ต้องรอจนกระทั่งถึงช่วงมัธยมปลาย ส่วนเด็กสมัยนี้น่ะเหรอ อนุบาลก็ได้เรียนแล้ว “คุณอาจางเย่ อย่าไปไหนเลยนะ อยู่เล่ารายการนี้ต่อเถอะ ผมอยากฟังตอนต่อไปของ ‘พ่อมดแห่งออซ’ แล้ว นิทานเรื่องนี้มันสุดยอดมากเลย ที่โรงเรียนเราให้การบ้านมาฟังนิทานของคุณอาด้วยนะ!”

กระแสตอบรับจากผู้คนช่าง ‘ดัง’ ยิ่งนัก

อย่าว่าแต่คนอื่นๆ เลย สาวสูงวัยในออฟฟิศหลายคนก็รับไม่ได้เช่นกัน หญิงสาวสามคนต่างพูดคุยกันก่อนจะมาล้อมที่โต๊ะของจางเย่ “จางน้อย นายจะโหดร้ายไปแล้วนะ ถ้ารายการนายตัดจบจริงๆ ไปก็ไม่เป็นอะไร แต่อย่างน้อยช่วยเขียนเรื่องราวต่อจากนั้นให้พวกเราอ่านหน่อยสิ ยังมีเหลืออีกตั้งยี่สิบกว่าตอนใช่ไหม? เร็วเข้า เขียนเร็ว เราจะนั่งรออยู่ตรงนี้เลย!”

จางเย่ยิ้มเจื่อนๆ “ผมจะพยายามให้ดีที่สุดนะ พี่สาวทั้งหลาย”

พี่สาวโจวกล่าว “แค่พยายามให้ดีที่สุดไม่ได้ นายต้องเขียนมันให้เจ๋งไปเลย ไม่งั้นพวกเราไม่ยอมแน่!”

ทันใดนั้น ผู้ปกครองหลายคนได้เข้ามาตั้งกระทู้ไว้ที่ช่องคอมเมนต์ในเว็บไซต์ของสถานีวิทยุ หัวข้อกระทู้เขียนว่า “อย่าให้เรื่องมันจบลงแบบนี้ ทุกคนออกมาช่วยกันเถอะ” เนื้อหาในนั้นเขียนไว้ว่า “เหล่าสหายชาวผู้ปกครองทั้งหลาย ทุกคนน่าจะรู้กันแล้วว่ารายการ ‘จากวัยชราสู่วัยเยาว์’ กำลังจะถูกสั่งปิด แต่พลังของมวลมหาประชาชนนั้นยิ่งใหญ่นัก พวกเรามาช่วยส่งเสียงให้ดังไปถึงสถานีวิทยุด้วยกันเถอะ ให้ ‘จากวัยชราสู่วัยเยาว์’ ออกอากาศต่อไป!”

คลื่นข้อความหลั่งไหลมาไม่ขาดสายใต้ข้อความนี้!

“ขอสนับสนุน!”

“ขอสนับสนุน+1,000!”

“คว่ำบาตร ‘วัยรุ่นพุ่งทะยาน’ นั่นซะ!”

“คืนท้องฟ้าที่สดใสมาให้แก่เด็กๆ นะ!”

“ทุกวันนี้นิทานเด็กก็เหลือน้อยเต็มทีแล้ว รายการเล่านิทานที่ออกอากาศอยู่ก็มีแค่ ‘จากวัยชราสู่วัยเยาว์’ ของสถานีวิทยุนครหลวงเท่านั้น เราจะยอมให้รายการปิดตัวลงไม่ได้เด็ดขาด เหล่าเด็กน้อยทั้งหลายต้องการรายการนี้! เสียงของพวกเด็กๆ เรียกร้องขอให้นิทานของอาจารย์จางเย่กลับมา! เข้าใจรึเปล่า!”

มีข้อความจำนวนนับไม่ถ้วนและเหล่าผู้สนับสนุนมากมายแห่เข้ามา

ตอนนี้เป็นเวลาบ่ายสองโมง หมายความว่าเพียงแค่หนึ่งชั่วโมงหลังรายการของจางเย่จบลง ก็มีข้อความมากกว่าพันห้าร้อยถูกโพสต์ลงบนเว็บบอร์ดแล้ว!

วิทยุซึ่งเป็นหนึ่งในสื่อยุคเก่า ถูกแทนที่ด้วยสื่อยุคใหม่ต่างๆ มากมาย มันได้สูญเสียช่วงเวลาที่รุ่งโรจน์ของมันไปจนเหลือผู้ฟังไม่มากนัก อย่างไรก็ตาม สิ่งที่เกิดขึ้นนี้แทบทำให้ทุกคนไม่เชื่อสายตา! บนเว็บไซต์ของสถานีวิทยุดูราวกับถูกย้อนเวลากลับไปยุค 80 หรือยุค 90 ที่เป็นยุคทองของวิทยุ มีผู้คนแห่มาโพสต์ข้อความมากมายจนราวกับว่าพี่ใหญ่ผู้เก่าแก่แห่งวงการได้หวนกลับคืนสู่บัลลังก์อีกครั้งหนึ่ง! ด้วยเทคโนโลยีที่ไม่ทันสมัยนักของสถานีวิทยุ เมื่อต้องรับมือกับจำนวนผู้คนที่พากันมาโพสต์ข้อความสนับสนุนรายการของจางเย่ เว็บไซต์ก็แทบจะล่มลงมา! 

กลายเป็นเรื่องใหญ่แล้ว!

จางเย่และเพื่อนร่วมงานคนอื่นๆ ไม่เคยคาดคิดว่าสิ่งนี้จะเกิดขึ้น พวกเขาทั้งหมดแทบจะกระโดดตกใจด้วยความสะพรึงกลัว!


-*-*-*-*-*-*-*-*-*-*-*-*-*-*-*-*-


[Go To Next Chapter]( ./49.md)