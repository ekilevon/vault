##บทที่ 91 : สัมภาษณ์งานสถานีโทรทัศน์ - ประชันกลอน!
บ่ายวันนั้น 

สถานีโทรทัศน์นครหลวง

ในออฟฟิศชั้นใดชั้นหนึ่ง จางเย่เดินตามพนักงานคนหนึ่งจากโต๊ะประชาสัมพันธ์ เขาไม่ทันได้สังเกตชั้นที่ลิฟต์หยุดลงเพราะมัวแต่กังวลเรื่องการสัมภาษณ์ เขารู้ว่านี่เป็นโอกาสสุดท้ายที่เขาจะได้เข้าทำงานในสถานีโทรทัศน์ ดังนั้นจึงจริงจังมากและหวังว่าจะสามารถคว้าโอกาสนี้ไว้ได้

ภายในออฟฟิศว่างเปล่า

“อาจารย์จาง กรุณารอสักครู่นะคะ” พนักงานบอก

“ครับ” จางเย่นั่งรอที่เก้าอี้ด้านข้าง

เจ้าหน้าที่กล่าว “สักครู่ผู้บริหารก็คงจะมาแล้วค่ะ”

จางเย่ตอบ “ได้ครับ ถ้ามีงานต้องทำก็เชิญตามสบายเลยนะครับ ขอบคุณมาก”

“ยินดีค่ะ ถ้าอย่างนั้นฉันไปก่อนนะคะ” เจ้าหน้าที่ออกไปหลังจากปิดประตู

ไม่กี่นาทีถัดมา ชายวัยกลางคนร่างอวบอ้วนก็ผลักประตูเข้ามาและเห็นจางเย่ทันที เขาพูดพลางถอนใจว่า “อาจารย์จางน้อย คุณมาแล้วหรือ?”

“คุณคือ?” จางเย่รู้สึกคุ้นเสียงของคนๆ นี้

ชายอ้วนกล่าว “ผมชื่อหูเฟย เราได้คุยกันทางโทรศัพท์สองครั้งแล้ว”

จางเย่ก้าวเข้าไปจับมือด้วยทันที “อ๋อ อาจารย์หูนี่เอง ยินดีที่ได้พบครับ”

หูเฟยเคยเห็นจางเย่ในงานประกาศรางวัลไมโครโฟนเงินมาก่อนแล้ว แต่จางเย่ไม่เคยเห็นเขา นี่เป็นครั้งแรกที่พวกเขาได้พบหน้ากันจริงๆ จึงต้องโอภาปราศรัยตามธรรมเนียม

ในที่สุดหูเฟยก็เข้าเรื่องธุระ “อาจารย์จางน้อย การสัมภาษณ์วันนี้คุณต้องเตรียมใจไว้นะ ดูเหมือนความหวังจะไม่มากเท่าไรนัก”

จางเย่อึ้งไป “...ผมเข้าใจแล้วครับ”

หูเฟยอธิบายว่า “ผมได้พูดคุยกับทางผู้บริหารไปหลายรอบแล้ว เมื่อเช้านี้ตอนที่ผมคุยกับคุณ ผมยังคิดว่าจะสามารถเกลี้ยกล่อมพวกเขาได้ แต่ไม่ว่ายังไง พวกเขาก็ยังคิดว่าคุณมีความสามารถไม่พอ เรื่องที่คุณท่องกลอน ‘น้ำนิ่ง’ วันนั้นทำให้พวกเขาวิตกและก็ไม่…ผมได้พยายามเต็มที่แล้ว อีกเดี๋ยวผมจะพยายามอีกเพื่อให้คุณได้งานนี้ แต่บอกได้เลยว่าพวกเขาไม่อยากรับคุณเข้ามาทำงานที่สถานีโทรทัศน์นครหลวงนี่ ต่อให้คุณสัมภาษณ์ผ่านด้วยคะแนนเต็ม เขาก็อาจจะไม่รับอยู่ดี ดังนั้นผมต้องบอกให้คุณรู้ไว้ก่อน ต้องโทษผมที่ไม่ได้ทำหน้าที่ตัวเองให้ดี”

จางเย่รีบพูดทันทีว่า “จะโทษคุณได้ยังไงครับ แค่นี้คุณก็ช่วยผมมากแล้ว ตั้งแต่ผมท่องกลอน ‘น้ำนิ่ง’ ด่าผู้บริหารและสถานีก็เตรียมใจรับผลไว้อยู่แล้ว ดังนั้นไม่เป็นไร ไม่ต้องโทษตัวเองนะครับ”

ทันใดนั้น เสียงฝีเท้าจากด้านนอกพลันดังขึ้น

หูเฟยหยุดสนทนากับจางเย่และนั่งลงที่เก้าอี้หลังโต๊ะสัมภาษณ์

จางเย่พลันขมขื่น ความรู้สึกดิ่งวูบเหมือนตกจากที่สูง ไม่กี่ชั่วโมงก่อนหน้านี้ คำพูดของหูเฟยจุดประกายความหวังให้กับเขา แต่เพียงพริบตาสถานการณ์ก็กลับตาลปัตร จากที่มีหวังกลายเป็นหมดหวัง นี่ยังไม่ทันได้สัมภาษณ์ก็ต้องรู้ไว้ก่อนแล้วว่าตกแน่ๆ งั้นเหรอ? จะตอบได้ดีแค่ไหนก็ไม่มีความหมายงั้นเหรอ? จางเย่รู้สึกว่าภายในใจไม่ใช่แค่เย็นเยียบ ทว่าเย็นจนทะลุจุดเยือกแข็งไปแล้ว! ทว่าก็ไม่ได้บ่นอะไร อย่างที่พูดไปเขาเป็นคนก่อเรื่องจึงต้องก้มหน้ารับผลแหละ ชีวิตยุติธรรมเสมอ ดังนั้นเขาจึงไม่มีสิทธิ์บ่น!

มีโชคจึงได้มา!

มีชะตาจึงต้องเสียไป!

จางเย่นิ่งเงียบอยู่ครู่หนึ่ง เขาสงบสติอารมณ์ได้แล้ว แน่นอนว่าเขายังไม่ยอมแพ้ ถึงจะรู้ว่าโอกาสมีแค่ริบหรี่หรืออาจเป็นศูนย์ด้วยซ้ำไป แต่เขาก็ยังอยากจะลอง!

ทีมสัมภาษณ์เดินเข้ามาทีละคนๆ

ทั้งหมดประมาณ 8-9 คน น่าจะเป็นหัวหน้าหน่วยของช่องหรือไม่ก็สถานีและสตาฟทั่วไป

“เหล่าหู มานานแล้วเหรอ?” ชายวัยกลางคนอายุประมาณ 40 ปีถามขึ้น

“ผมเพิ่งมาถึงครับ” หูเฟยตอบ

ชายวัยกลางคนมองดูจางเย่ “นี่จางเย่ใช่ไหม? งั้นก็เริ่มกันเถอะ”

“เอ่อ ให้จางน้อยได้เตรียมตัวสักหน่อยไหมครับ?” หูเฟยเสนอ

จางเย่ตอบอย่างสงบนิ่ง “ผมพร้อมครับ สัมภาษณ์ได้ทุกเมื่อ”

ทุกคนนั่งลง ชายวัยกลางคนที่เอ่ยปากก่อนหน้านี้นั่งลงตรงกลาง ชื่อของเขาคือหวังสุ่ยซิน ฟังดูคล้ายชื่อผู้หญิง ท่าทางสุภาพอ่อนโยน สวมแว่นกรอบทอง จางเย่ได้ตรวจสอบข้อมูลจากเว็บไซต์ของสถานีก่อนจะมาสัมภาษณ์ จึงรู้ว่าคนๆ นี้เป็นผู้อำนวยการช่องวรรณศิลป์ของสถานีโทรทัศน์นครหลวง น่าจะเป็นหัวหน้าของทุกคนที่นี่และผู้นำเบอร์หนึ่งของช่องวรรณศิลป์ 

ในอินเทอร์เน็ตอาจจะมีข้อมูลบุคคลให้ค้นหาไม่มากนัก แต่ข้อมูลของหวังสุ่ยซินกลับมีอยู่ไม่น้อย ซึ่งจางเย่บังเอิญได้เห็นก่อนออกจากบ้าน ผู้อำนวยการหวังเคยเป็นนักกวีมาก่อน ไม่กี่ปีก่อนได้ตีพิมพ์ผลงานกลอนและหนังสือรวมบทกวีบางชิ้น เขาถนัดกวีสมัยใหม่มากที่สุด ถึงจะไม่มีผลงานใหม่ๆ มาช่วงหนึ่งแล้ว แต่ก็ยังมีชื่อเสียงเป็นที่รู้จักของคนในวงการส่วนใหญ่

มาคิดดูก็คงเป็นเรื่องแน่อยู่แล้ว ตำแหน่งผู้นำของช่องวรรณศิลป์ ถ้าไม่มีฝีมืออยู่บ้างก็คงเป็นไม่ได้หรอก คงต้องมีความสามารถด้านวรรณกรรมพอตัวแหละ

“เริ่มจากแนะนำตัวดีไหม?” ผู้อำนวยการหวังกล่าว

“ผมชื่อจางเย่ ปีนี้อายุ 23 ปี จบการศึกษาจาก…” จางเย่เริ่มแนะนำตัวเอง

ระหว่างนี้ ผู้สัมภาษณ์หลายคนต่างกระซิบกระซาบกันเอง บ้างนิ่วหน้า บ้างส่ายหัว ดูเหมือนว่าพวกเขาไม่ต้องการให้จางเย่เข้ามาทำงานที่ช่องวรรณศิลป์ 

หวังสุ่ยซินก็เป็นหนึ่งในนั้น ในงานรางวัลไมโครโฟนเงินทั้งเขาและหูเฟยก็อยู่ด้วย เขาได้ยินกับหูได้เห็นกับตาถึงโทสะของจางเย่ขณะที่ท่อง ‘น้ำนิ่ง’ ออกมา บรรยากาศตอนนั้นแทบจะระเบิดจนหวังสุ่ยซินต้องแอบส่ายหัว เขารู้ทันทีว่าจางเย่เป็นหนามแหลม รับมือได้ยาก มาตรฐานวรรณกรรมอาจจะผ่านแต่นิสัยใจคอน่ากลัวเกินไป ไม่มีผู้นำคนไหนอยากได้คนแบบนี้ พวกผู้นำมักจะต้องการลูกน้องที่รู้จักเชื่อฟัง การจะรับคนที่แตกต่างขนาดนี้มาอาจทำให้เกิดความแปลกแยก แถมยังต้องคอยกังวลว่าจะก่อปัญหาขึ้นมาอยู่ทุกเมื่อเชื่อวัน! ดังนั้นต่อให้เขาให้น้ำหนักกับคนที่อาจารย์หูแนะนำมากขนาดไหน เขาก็ยังไม่ประทับใจอยู่ดี!

แน่นอนว่ายังมีเหตุผลอื่นอีก

ลึกๆ แล้วหวังสุ่ยซินรู้สึกว่าหูเฟยตีค่าความสามารถวรรณกรรมของจางเย่ไว้สูงเกินไป! นั่นคือประเด็นหลัก เขาไม่เชื่อว่าจางเย่จะแข่งวรรณศิลป์กับเขาได้ คิดเพียงว่าจางเย่ยังต่ำชั้นกว่ามาก! ‘น้ำนิ่ง’? ‘ชั่วอายุคน’? หวังสุ่ยซินเชื่อว่าเขาก็สามารถเขียนกลอนพวกนั้นได้เหมือนกัน คิดไปกระทั่งว่าผลงานชิ้นก่อนๆ ของเขาดีกว่าของจางเย่มากมายนัก 

ความทะนงของบัณฑิต! 

ไม่เชื่อว่าผู้อื่นดีเท่าตนเอง! 

ที่จริงผู้สัมภาษณ์คนอื่นๆ ต่างคิดแบบเดียวกัน แม้ว่าจางเย่จะโด่งดังมากบนอินเทอร์เน็ต แต่พวกเขาไม่คิดว่าจางเย่จะสามารถเทียบชั้นกับหวังสุ่ยซินได้ ในแวดวงวรรณกรรม หวังสุ่ยซินอาจจะไม่ใช่คนที่มีชื่อเสียงที่สุด แต่ยังเป็นเหมือนทหารเก่าที่มีผลงานชั้นยอดหลายชิ้น ยิ่งไปกว่านั้นกลอนหลายบทของเขาก็เป็นที่นิยมมาก แล้วเด็กหนุ่มที่เพิ่งโผล่หัวขึ้นมาอย่างจางเย่จะมาแข่งกับผู้อำนวยการหวังได้อย่างไร? การสัมภาษณ์ครั้งนี้พวกเขาไม่ได้จริงจังอะไร ท่าทีของผู้อำนวยการหวังชัดเจนอยู่แล้วว่าจางเย่ต้องไม่ได้งานนี้! 

จางเย่แนะนำตัวจนจบ 

หูเฟยเอ่ยแทรกว่า “ผู้อำนวยการครับ อาจารย์จางน้อยเป็นคนที่มีความสามารถในเชิงวรรณกรรมสูงที่สุดในคนรุ่นเดียวกัน เก่งที่สุดในบรรดาคนรุ่นใหม่ นอกจากนี้…” 

หวังสุ่ยซินขัดขึ้นว่า “เทียบกับคนรุ่นเดียวกันอาจจะเก่ง แต่ถ้าเทียบกับรุ่นก่อนก็ยังด้อยกว่ามากนัก”

หูเฟยยังพยายามสู้แทนจางเย่ “ด้วยพื้นฐานของจางน้อย ก็ไม่แน่ว่าจะด้อยกว่ารุ่นก่อนมากนะครับ” 

หวังสุ่ยซินกลับขบขัน “คุณเชื่อมั่นเกินไปแล้ว เหล่าหู ผมรู้ว่าคุณชื่นชมจางน้อย บางทีฝีมือวรรณกรรมของจางน้อยอาจจะถูกจริตและจับใจคุณได้ แต่ไม่ได้หมายความว่าคนอื่นจะรู้สึกแบบเดียวกัน ไม่ได้แปลว่าความสามารถของเขานั้นไม่มีที่ติ ผมรู้เรื่องงานชุมนุมบทกวีเทศกาลไหว้พระจันทร์แล้ว อัสนีไพศาล เหล่าเจิ้งและพวกนั้นอีกหลายคนผมก็รู้จัก แค่จางน้อยเอาชนะคนพวกนั้นได้ คุณก็คิดว่าเขาเหนือกว่าคนรุ่นก่อนแล้วหรือ? ไม่ใช่เลย ที่จริงกลอนของอัสนีไพศาลและเพื่อนฝูงเขาก็แค่พอมีชื่อเสียงรอบๆ เมืองหลวง ไม่ได้มีค่าอะไรมากมายในระดับประเทศ ผมได้ฟังกลอนในงานชุมนุมฯ ของพวกเขามาเหมือนกัน แต่ก็แค่ธรรมดา ดังนั้นที่จางเย่ข่มพวกเขาเสียมิดก็บอกอะไรไม่ได้มาก”

ผู้อำนวยการคนนี้ต้องนับว่าเป็นบัณฑิตเข้ากระดูก ชอบเปรียบเทียบแข่งขัน ไม่มีการอ้อมค้อม แถมยังพูดต่อหน้าจางเย่อีกด้วย

จางเย่เหลือบตามองแต่ไม่ได้แสดงความคิดเห็นตอบ

หูเฟยยังต้องการแแย้ง “แต่อาจารย์จางน้อย…”

“ถ้าอย่างนั้นก็ลองทดสอบเขาด้วยคำถามสัมภาษณ์เถอะ” หวังสุ่ยซินพูดอย่างมั่นใจ “ผมบอกคุณได้เลยเหล่าหู ไม่ต้องพูดถึงยอดกวีรุ่นก่อนคนอื่นๆ หรอก แค่ผมเขาก็ด้อยกว่ามากแล้ว” พูดจบหวังสุ่ยซินก็หันมามองจางเย่ “จางน้อย เราก็แค่พูดคุยในหมู่พวกเรากันเอง ไม่ได้หมายความว่าเธอแย่หรอกนะ อย่าคิดมากไปล่ะ อันที่จริง อายุเพียงเท่านี้สามารถเขียนกลอนอย่าง ‘น้ำนิ่ง’ ได้ก็ถือว่าไม่เลวแล้ว”

แค่ไม่เลวงั้นเหรอ?

จางเย่ยิ้มแต่ไม่พูด คิดเพียงว่าคนตรงหน้าประมาทเกินไป! 

“เอาล่ะ ฉันจะไม่พูดเรื่องรูปลักษณ์ของเธอล่ะนะ แต่จะถามคำถามเธอเพียงข้อเดียวสำหรับการสัมภาษณ์ในวันนี้ ฉันอยากจะเห็นจริงๆ ว่าเด็กหนุ่มที่อาจารย์หูแนะนำสุดตัวขนาดนี้มีความสามารถและฝีมือมากแค่ไหน” หวังสุ่ยซินกล่าว

จางเย่ตอบ “เชิญครับ”

หวังสุ่ยซินดูจะตั้งใจแข่งวรรณกรรมกับจางเย่ “ฉันมีกลอนอยู่บทหนึ่ง ไม่แน่ใจว่าเธอรู้จักหรือเปล่า มันชื่อว่า ‘ทุกสิ่ง’ ” 

จากนั้นเขาก็เริ่มท่องบทกวี

“ทุกสิ่งล้วนถูกลิขิตมา” 
“ทุกสิ่งล้วนคือมายา” 
“ทุกสิ่งล้วนไร้ที่ไป” 
“ทุกสิ่งล้วนไร้ที่กลับ” 
“ทุกความสุขล้วนไร้รอยยิ้ม” 
“ทุกความทุกข์ล้วนไร้น้ำตา” 
“ทุกอดีตล้วนอยู่ในความฝัน” 
“ทุกศรัทธาล้วนต้องโหยหา” 
“ทุกการเกิดล้วนมีการดับ” 
“ทุกความตายล้วนสะท้อนก้องนาน!” 

ผู้สัมภาษณ์หลายคนที่ได้ฟังต่างชื่นชมกันใหญ่ 

“กลอนประเสริฐ!” หญิงวัยกลางคนผู้หนึ่งเอ่ยปากชม 

ชายหนุ่มคนหนึ่งพูดว่า “นี่เป็นกลอนที่ดีที่สุดของผอ.หวัง เลยใช่ไหมครับ? ฟังทีไรก็กระตุ้นความรู้สึกเมื่อนั้น!” 

หูเฟยเองก็ยอมรับว่ากลอนบทนี้ยอดเยี่ยม มันถูกเขียนขึ้นเมื่อประมาณสี่หรือห้าปีที่แล้วในช่วงที่หวังสุ่ยซินกำลังตกต่ำสุดขีด มันมีอานุภาพมาก สั่นสะเทือนจิตใจผู้คนและสะท้านโลก!

หวังสุ่ยซินพูดอย่างใจเย็นว่า “จางน้อย นี่คือคำถามสัมภาษณ์ กลอนบทนี้ถือเป็นหนึ่งในผลงานที่มีชื่อเสียงและเป็นกลอนสมัยใหม่ที่ฉันพอใจมากที่สุด อาจารย์หูพูดอยู่เสมอว่าบทกวีของเธอนั้นยอดเยี่ยมและเธอมีพื้นฐานวรรณกรรมที่ลึกซึ้ง ดังนั้นอยากให้เธอแต่งกลอนที่นี่ตรงนี้เพื่อแสดงความสามารถด้านวรรณกรรมได้ไหม?”

หากเป็นแค่กลอนบทเดียวที่ไม่มีเงื่อนไข มันก็คงไม่มีอะไร! 

แต่เมื่อหวังสุ่ยซินเป็นฝ่ายท่องกลอนของตัวเองออกมาก่อน นั่นหมายความว่าเขาต้องการแข่งกับจางเย่ สิ่งนี้เรียกว่า ‘การประชันกลอน’ ถ้าจางเย่สร้างผลงานขึ้นมา มันจะต้องถูกเปรียบเทียบกับงานของหวังสุ่ยซินโดยตรง ยิ่งไปกว่านั้น ต้องเหนือกว่าบทกวีของผู้อำนวยการหวังด้วยจึงจะผ่าน แต่นั่นจะเป็นไปได้หรือ? 

หูเฟยรู้ว่ามันเป็นไปไม่ได้! 

ไม่ต้องพูดถึงผู้สัมภาษณ์คนอื่น! 

กลอน ‘ทุกสิ่ง’ เป็นกลอนอะไร? เป็นกลอนที่ถูกรวมไว้อยู่ในแบบเรียนของม.ปลาย! ถึงจะเป็นแค่ภาคผนวกและไม่สะดุดตา รวมทั้งถูกยกเลิกไปเพราะเนื้อหาที่มืดมนและหดหู่ แต่ก็ยังนับว่าเป็นต้นแบบที่เคยถูกนำมาใช้เป็นสื่อการสอน! 

แล้วจางเย่จะเอาอะไรมาแข่งด้วย? 

ไม่มีทางที่จะแข่งด้วยได้เลย!


-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./93.md)