##บทที่ 68 : เปลี่ยนหน้าประวัติศาสตร์!
พักเที่ยง

ผู้คนมากหน้าหลายตาเข้ามาคุยกับจางเย่

“อาจารย์จาง ไปกินข้าวเที่ยงกันเถอะ”

“ขอแสดงความยินดีล่วงหน้าเลยนะ พรุ่งนี้นายจะต้องทำลายสถิติแน่ๆ!”

“ถูกต้อง! ถ้าทุกอย่างเป็นไปได้ด้วยดี พรุ่งนี้รายการของนายต้องทะลุ 2% กับ 3% แน่ๆ อย่างช้าก็น่าจะวันมะรืน อย่าลืมเลี้ยงพวกเราล่ะถ้ารายการทะลุยอด ฉันจะไม่เชื่อหรอกว่าเงินโบนัสนายเดือนนี้จะต่ำกว่าสองหมื่น ฮ่าๆ! ว่าไปแล้ว รายการของจางน้อยสองรายการอยู่ในอันดับท็อปสามของช่อง และท็อปยี่สิบของสถานีด้วย นี่มันเป็นประวัติการณ์แล้ว! นึกย้อนถึงสหายเก่าๆ ในอดีต มีคนเพียงแค่หยิบมือเดียวเท่านั้นที่ทำอย่างนี้ได้”

ทุกคนต่างยกย่องจางเย่

นอกจากเถียนปิน เจี่ยเหยียน และอีกไม่กี่คน พนักงานที่เหลือในช่องวรรณกรรณต่างเป็นมิตรกับจางเย่ทั้งนั้นในตอนนี้ หากจางเย่สามารถสำแดงเดชดึงเรตติ้งรายการของตัวเองขึ้นจนทุบสถิติของหลายๆ สถานีหรือแม้แต่ของประเทศได้จริง ทุกคนในช่องวรรณกรรมจะพลอยได้ประโยชน์ไปด้วย ตามกฎแล้วสถานีไม่เพียงให้รางวัลรายบุคคลเท่านั้น แต่มีรางวัลสำหรับทีมด้วย พนักงานของทั้งช่องสามารถได้รับเงินเดือนเพิ่มสิบถึงยี่สิบเปอร์เซ็นต์จากผลงานของจางเย่ ตอนที่เรตติ้งรายการของหวังเสียวเหมยทะลุสี่เปอร์เซ็นต์เมื่อคราวที่แล้ว ทุกคนต่างได้รับเงินโบนัสประมาณหนึ่งพันเหรียญ ตอนนี้อยู่ที่จางเย่แล้วว่าจะสร้างสถิติเช่นไร

จางเย่ยิ้มเจื่อน “อย่าคาดหวังมากไปเลยครับ ครั้งนี้มันก็แค่เป็นเรื่องบังเอิญที่ผลออกมาดีขนาดนี้ มันอาจจะไม่พุ่งต่อก็ได้”

“มันไม่ควรจะเกิดขึ้นอย่างงั้นเหรอ?” พี่สาวโจวเริ่มไม่มั่นใจแล้ว

จางเย่บอกปัด “ใครจะรับรองได้ล่ะครับ”

ป้าซุนยิ้ม “เดี๋ยวพรุ่งนี้เราก็จะเห็นเอง อย่าไปกดดันอาจารย์จางน้อยนักสิ”

หวังเสียวเหม่ยหยิบกล่องอาหารเปล่าของตัวเองเพื่อจะไปห้องอาหาร เธอเคยอยากซื้ออาหารกลางวันมารับประทานในออฟฟิศแต่โรงอาหารกลับไม่มีกล่องบรรจุให้ หวังเสียวเหม่ยเหลือบมองจางเย่ขณะที่เดินผ่านและหยุดกะทันหันระหว่างทาง “นี่นายแต่งหน้าหรือเปล่าวันนี้? หรือว่าใช้สกินแคร์? อายครีม?”

จางเย่ยืนงงๆ “เปล่านะครับ?”

พี่สาวโจวสงสัย “เอ๋ พออาจารย์เสียวเหม่ยทักฉันก็เพิ่งรู้สึกเหมือนกัน ไม่ได้แต่งหน้า แต่ทำไมวันนี้อาจารย์จางน้อยถึงดูต่างออกไปล่ะ?”

ใครบางคนถาม “จริงดิ?”

อีกคนถามต่อ “ไม่มีอะไรเปลี่ยนแปลงนี่ รึเปล่า?”

ป้าซุนพูด “จะไม่ให้แปลกตาไปได้ยังไงล่ะ? ขนาดฉันเห็นจางเย่ในวันนี้ ยังรู้สึกได้เลย นี่ใช่ที่เค้าเรียกว่าเคราะห์หายหน้าตาเลยสดชื่นรึเปล่า? ฮ่าๆ ดูสิมันเหมือนจางเย่หล่อขึ้นนะ ตาของเขาดูเหมือนปล่อยประจุไฟฟ้าที่น่าดึงดูดตลอดเวลา จางน้อยยังไม่มีแฟนใช่ไหม? ป้าแนะนำสาวให้เธอได้นะถ้าเธอต้องการ?”

เสี่ยวฟางผู้ช่วยของจางเย่หัวเราะ “อาจารย์จางดูหล่อขึ้นจริงๆ”

ในที่สุดจางเย่ก็เข้าใจว่าทำไมเรื่องแต่งหน้าถึงถูกยกขึ้นมาถาม พวกเขาต่างพูดถึงผลลัพธ์ที่ถูกสร้างจากผลเพิ่มเสน่ห์ “กระทั่งตาของผมยังปล่อยกระแสไฟฟ้าได้? เฟดเฟ่ คุณพูดเวอร์เกินไปแล้วครับ!”

เสี่ยวฟางพยักหน้าแข็งขัน “มันคือเรื่องจริง!”

เธอพูดดีแถมยังมีรสนิยมยอด จางเย่รู้สึกภูมิใจไม่น้อยเลยตอนนี้ 

…

ตอนบ่าย

จดหมายจากผู้ฟังมาถึง

เป็นอีกครั้งที่จางเย่ได้รับจดหมายมากที่สุดภายในช่อง จำนวนจดหมายมากกว่าสี่ร้อยฉบับ มากกว่าที่หวังเสียวเหมยได้รับถึงร้อยฉบับ เดาไม่ยากเลยว่าทำไม เนื่องจากรายการของจางเย่มีสองรายการ ดังนั้นจดหมายจึงถูกส่งมาจากผู้ฟังของทั้งสองรายการ นอกจากนั้นรายการสำหรับเด็กจะได้รับจดหมายมากกว่ารายการของผู้ใหญ่อยู่แล้ว แต่อย่างไรก็ตาม จางเย่ก็ยังไม่สามารถแทนที่หวังเสียวเหมยในการเป็นที่หนึ่งของช่องได้ เขาไม่มีทางทำได้เพราะเป็นผู้ชาย

จดหมายมีทั้งจากผู้ใหญ่และเด็ก

“เล่าให้เร็วขึ้นหน่อย!”

“ ‘พ่อมดแห่งออซ’ มันน่าสนใจมาก แต่เล่าเรื่องช้าเกินไป!”

“น้าจาง เล่าให้เร็วขึ้นได้ไหมครับ ผมค้างจนทนไม่ไหวแล้ว!”

“ระยะเวลาของรายการมันสั้นเกินไป สหายจาง ผมหวังว่าช่วงเวลาของรายการจะขยาย ไม่ก็เล่าให้เร็วขึ้นหน่อย มันจะทำให้น่าฟังขึ้น!”

ผู้ฟังหลายคนต่างให้คำแนะนำ

จางเย่ครุ่นคิด เขารู้สึกว่าคำแนะนำเหล่านี้มีเหตุผล ตอนที่เขาเล่าเรื่อง ‘พ่อมดแห่งออซ’ เขาใช้ความเร็วและโทนเสียงเหมือนตอนที่อ่าน ‘กระต่ายน้อยเด็กดี’ เพราะไม่ว่าอย่างไร นี่ก็เป็นรายการสำหรับเด็ก เขาจึงต้องการที่จะคิดถึงเด็กๆ เป็นหลัก ดังนั้นจึงเล่าเรื่องอย่างช้าๆ แต่จดหมายที่ส่งมาในครั้งนี้ทำให้เขาฉุกคิด ความเร็วสมควรเพิ่มมากขึ้นเพราะว่า ‘พ่อมดแห่งออซ’ นั้นมีเนื้อหาที่โตกว่าและเหมาะสมสำหรับทุกวัย การเล่าด้วยสไตล์เหมือน ‘กระต่ายน้อยเด็กดี’ เด็กๆ อาจจะรับได้ แต่สำหรับผู้ใหญ่แล้วพวกเขาจะไม่อดทนพอแน่ๆ พวกเขาชอบเนื้อหาของเรื่อง แต่ถ้ามันช้าเกินไปพร้อมกับการเน้นย้ำในทุกๆ คำ ผู้ฟังที่เป็นผู้ใหญ่อาจจะไม่เข้ามาฟังต่อ

บางอย่างต้องถูกเปลี่ยน!

สามบทต่อการออกอากาศหนึ่งครั้งนั้นเป็นไปได้ อ่านเพิ่มอีกหนึ่งบทนั้นไม่ยากเกินไปนัก!

จางเย่ให้เสี่ยวฟางไปติดต่อจองสตูดิโอ ตลอดบ่าย จางเย่อยู่แต่ในห้องอัดเพื่อเตรียมบันทึกสำหรับวันรุ่งขึ้นและวันถัดไป จางเย่ได้อัดเทปสำหรับออกอากาศวันพรุ่งนี้ไปแล้วเมื่อตอนเช้า แต่เพื่อคุณภาพของรายการ จางเย่ไม่แม้แต่เสียเวลาคิด เขาจัดการลบเทปบันทึกของเมื่อเช้า แล้วอัดเสียงใหม่เต็มสามบทสำหรับพรุ่งนี้ โดยเพิ่มความเร็วในการบรรยายเกือบจะคูณสอง เขาตั้งมาตรฐานกับตัวเองไว้สูงและอัดซ้ำอยู่สองสามรอบก่อนจะหยุด

…

วันต่อมา

วันศุกร์

ทุกคนมาก่อนเวลา จางเย่เป็นดาวเด่นของวันนี้ ทุกคนจากช่องวรรณกรรมต่างรอประวัติศาสตร์หน้าใหม่จากจางเย่แม้จะยังไม่มั่นใจว่าจะเกิดขึ้นหรือเปล่า ผลของเมื่อวานเป็นเหตุการณ์พิเศษ เลขเรตติ้งอาจจะพุ่งขึ้นเนื่องมาจากความสนใจของผู้คนจากงานชมนุมบทกวีเทศกาลไหว้พระจันทร์

แม้กระทั่งจ้าวกั๋วโจวยังมาเร็วกว่าปกติในวันนี้ ตอนที่ทุกคนเห็นเขาเดินเข้ามาเวลาเก้าโมงสิบนาที พวกเขาเห็นรอยยิ้มบนหน้าของจ้าวกั๋วโจว

ทำได้ไหม?

ทำลายสถิติเดิมหรือเปล่า?

พวกเขาฟังการประกาศจากจ้าวกั๋วโจว “วันนี้ฉันจะไม่อ่านตามลำดับเรตติ้งผู้ฟังนะ อย่างแรกฉันขอประกาศว่า ที่สามของเมื่อวาน ‘เรื่องเล่าสยองขวัญยามค่ำคืน’ ของจางเย่ เรตติ้งผู้ฟังคือ…..” เขาจงใจหยุดเพื่อกระตุ้นความอยากรู้อยากเห็นของทุกคน จ้าวกั๋วโจวเริ่มพูดต่อ “ทุกคนปรบมือ! เรตติ้งผู้ฟังของ ‘เรื่องสยองขวัญยามค่ำคืน’ คือ 2.01%! อย่างที่หลายๆ คนอาจจะคาดคิดไว้อยู่แล้ว ใช่ รายการนี้ได้พังกำแพงเรตติ้งสองเปอร์เซ็นต์แล้ว! ไม่เพียงแต่ทำลายสถิติของรายการยามดึก แต่ได้เปลี่ยนหน้าประวัติศาสตร์ของรายการตอนเที่ยงคืนในประเทศ มันได้แทนที่ตำนาน ‘คุยข้ามคืน’ ของรายการ ‘เสียงจากนครา’ ของสถานีวิทยุส่วนกลางจากเมื่อสิบสามปีก่อน ซึ่งมีเรตติ้งผู้ฟังคือ 1.99% แต่ตอนนี้! ตำนานบทนี้ได้กลายเป็นของเราแล้ว! มันได้กลายเป็นของสถานีวิทยุนครหลวง!”

วิ้ววววว!

เสียงปรบมือผิวปากดังกึกก้อง

“ฮ่าๆ!”

“ยอดเยี่ยมที่สุด!”

“น่าประทับใจมาก!” 

“ฉันคิดว่าช่องของเราได้ท้าทายอำนาจสวรรค์แล้ว!”

ถึงกับโค่นรายการภาคดึก ‘เสียงจากนครา’ ได้ แม้ตัวเลขจะดูไม่มาก เฉือนไปแค่ 0.02% แค่ 0.02% เองใช่ไหม? แต่ยังไงก็เถอะ นี่ไม่ใช่เรื่องธรรมดาๆ แบบนั้น บางทีอาจจะมีเพียงผู้คนในวงการเท่านั้นที่จะช็อคกับข่าวนี้ ทำไมน่ะเหรอ? ก็เพราะมันน่าตกตะลึงเกินไปนะสิ!

นี่เป็นเรตติ้งผู้ฟังจากเมื่อสิบสามปีก่อน ตอนนั้นสถานะของสถานีวิทยุเป็นแบบไหน? มันครองส่วนแบ่งมากกว่าครึ่งหนึ่ง ถึงแม้จะเริ่มเข้าขาลงแล้วแต่ก็ยังไม่ถูกโทรทัศน์ครอบงำไปทั้งหมด ผู้คนจำนวนมากยังติดฟังวิทยุเป็นนิสัย ต่างกันโดยสิ้นเชิงกับส่วนแบ่งการออกอากาศที่แข่งขันกันรุนแรงอย่างในทุกวันนี้ จำนวนผู้ฟังก็ต่างกันเป็นหลายสิบเท่า แต่กระนั้น ‘เรื่องสยองขวัญยามค่ำคืน’ ก็ยังสามารถแทนที่สถิติของ ‘คุยข้ามคืน’ ได้ นี่มันมีค่าขนาดไหนน่ะเหรอ? สำหรับผู้คนในวงการนี้ นี่เป็นอะไรที่เป็นไปไม่ได้!

แต่อย่างไรก็ตาม จางเย่ได้ทำให้มันเกิดขึ้น!

‘คนขุดสุสาน’ ทำให้มันเกิดขึ้น!

‘เรื่องสยองขวัญยามค่ำคืน’ ทำให้มันเกิดขึ้น!

ทุกคนมีเหตุผลที่จะเชื่อ ถึงจะยืนยันแน่นอนไม่ได้ว่าตอนนี้คนของ ‘เสียงจากนครา’ จะได้รับข่าวนี้แล้ว แต่พวกเขาต้องตกตะลึงอย่างแน่นอน คงไม่คาดคิดว่าจะมีใครสามารถทุบสถิติเรตติ้งผู้ฟังจากเมื่อสิบกว่าปีที่แล้วในสภาวะตลาดอย่างนี้!

พี่สาวโจวครวญ “อาจารย์จางพูดอะไรหน่อยสิ”

จ้าวกั๋วโจวยิ้ม “บอกทุกคนหน่อยซิว่ารู้สึกยังไงบ้างจางน้อย?”

“ตื่นเต้นมากครับ” จางเย่ยืนขึ้นแล้วเริ่มพูด “ผมตื่นเต้นมาก ไม่เคยคิดว่าจะเกิดอะไรอย่างนี้เช่นกัน จริงๆ ย้อนไปตอนที่ผมสร้าง ‘คนขุดสุสาน’ ขึ้นมา ทุกคนน่าจะรู้ว่ามันเป็นด้วยเหตุสุดวิสัย ผมทำใจกล้าเล่าเรื่องบทแรกออกไปเพียงเพราะไม่อยากให้การออกอากาศสดต้องล้มเหลว สำหรับการก้าวมาถึงจุดนี้ในวันนี้ ผมต้องขอขอบคุณทุกๆ ท่านสำหรับการช่วยเหลือของทุกๆ คน ขอบคุณสำหรับความเชื่อใจจากหัวหน้า ความสำเร็จนี้ไม่ใช่ของผมเพียงคนเดียว แต่เป็นความพยายามอย่างหนักของทีม!”

จ้าวกั๋วโจวพยักหน้ารับ “พูดได้ดี”

ทุกคนปรบมืออีกครั้งและกล่าวแสดงความยินดี

จ้าวกั๋วโจวเงยหน้าขึ้นมาจากเอกสารในมือ “ฉันจะประกาศต่อ ที่หนึ่งยังคงเป็น ‘พูดคุยรอบโลก’ ของอาจารย์เสียวเหม่ย ผู้ฟัง 3.77%” หยุดก่อนพูดอีกครั้งพร้อมรอยยิ้ม “ฉันรู้ว่าทุกคนต่างเป็นกังวลสำหรับเรตติ้งผู้ฟังรายการต่อไป และใช่แล้ว มันยังเป็นรายการของจางน้อย ที่สอง ‘จากวัยชราสู่วัยเยาว์’ ผู้ฟัง ...3.17%!”

หา!? 3.17%! 

เทียบกับ 2.98% ของเมื่อวาน นี่มันไม่กระโดดไปหน่อยเรอะ!

เป็นไปไม่ได้! ทำไมมันถึงกระโดดสูงขึ้นทุกวันเลยล่ะ!?

แม้ว่างานชุมนุมบทกวีเทศกาลไหว้พระจันทร์ดึงดูดผู้ฟังใหม่ๆ ได้มาก แต่มันก็ไม่ควรที่จะกระโดดอย่างนี้ใช่ไหม? มันเป็นเสน่ห์มาจากนิทานชุดงั้นเรอะ? นิทานชุดทำให้ผู้ฟังยังคงอยู่ต่อไปเรื่อยๆ อย่างนั้นเหรอ? มันต้องเป็นเพราะอย่างนี้แน่ๆ! ทุกคนรู้สึกครั่นคร้าม หากมองย้อนกลับไปที่ผู้คนได้ตั้งคำถามกับจางเย่เรื่องจะใช้นิทานชุด แม้แต่อาจารย์เฝิงและสหายเก่ามากประสบการณ์หลายคนก็ไม่เห็นด้วยกับการที่เขาจะเล่านิทานชุด ถึงกระนั้นจางเย่ก็ยังไม่สนใจคำห้ามปรามของพวกเขาและยังคงสานต่อปณิธานของตัวเอง เขาใช้ความจริงในการบอกทุกคนว่า แม้คนอื่นอาจจะประสบความสำเร็จกับนิทานชุดไม่ได้ แต่เมื่อมันอยู่มือของเขาแล้ว มันเป็นไปได้!

จ้าวกั๋วโจวรู้สึกพอใจอย่างยิ่งขณะที่มองไปยังจางเย่อย่างอบอุ่น “ ‘จากวัยชราสู่วัยเยาว์’ ได้ทำลายกำแพงสามเปอร์เซ็นต์ทั้งยังเกินไปมากอีกด้วย พวกเราคงต้องปรบมือให้อาจารย์จางน้อยอีกซักรอบ ช่องวรรณกรรมของพวกเราจะมีสี่รายการที่ทะลุสามเปอร์เซ็นต์แล้วในตอนนี้ ทั้งสถานีวิทยุนครหลวงมีเพียงแค่ยี่สิบห้ารายการที่มีเรตติ้งผู้ฟังเกินสามเปอร์เซ็นต์ดังนั้นทุกคนจงจำชื่อนี้เอาไว้ ‘จากวัยชราสู่วัยเยาว์’!”

รายการสุดบ๊วยขึ้นมาเป็นรายการดาวเด่นที่ได้ทำลายด่านเรตติ้งผู้ฟังสามเปอร์เซ็นต์ภายในอาทิตย์เดียว! ปาฏิหาริย์นี้ไม่สามารถเรียกว่าไม่ยิ่งใหญ่ได้! เพื่อนร่วมงานในช่องวรรณกรรมได้ประจักษ์ด้วยตาตัวเองมาตลอดทาง แม้กระทั่งตอนนี้ พวกเขาส่วนใหญ่ก็ยังรู้สึกยากที่จะเชื่อ นี่มันไม่ใช่แค่ปาฏิหาริย์อีกแล้ว!

นี้มันเป็นบัญญัติแห่งสวรรค์แล้ว!

พลิกเมฆคว่ำวรุณ* บัญญัติสวรรค์นำมันกลับมาจากนรกภูมิ!
(พลิกเมฆคว่ำวรุณ คือสำนวนแปลว่าเหตุการณ์แปรเปลี่ยนพลิกผัน)

ทุกคนเริ่มมีความคิดว่าหากเรตติ้งผู้ฟังยังคงขยับขึ้นไปเรื่อยๆ อย่างนี้ บางที ‘จากวัยชราสู่วัยเยาว์’ อาจจะมีโอกาสที่จะไล่ตาม ‘พูดคุยรอบโลก’ ทันก็เป็นได้?

ทุกคนตกตะลึงในความคิดของตัวเอง!

มันเป็นไปไม่ได้หรอกใช่ไหม? แม้ว่ามันจะวิปริตพิสดารขนาดไหน มันก็ไม่มีทางที่จะไล่ตามรายการของหวังเสียวเหม่ยทัน...ใช่ไหม?

-*-*-*-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./70.md)