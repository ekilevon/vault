##บทที่ 39 : ชุดใหม่ของพระราชา
เช้าวันพฤหัสบดี

เรตติ้งผู้ฟังของเมื่อวานออกมาแล้ว

คนที่มาอ่านประกาศเรตติ้งยอดผู้ฟังไม่ใช่จ้าวกั๋วโจวแต่กลับเป็นเด็กใหม่เจี่ยเหยียน เห็นได้ชัดว่าผู้จัดการจ้าวตั้งใจจะฝึกฝนเขาเป็นพิเศษ

เจี่ยเหยียนถือรายงานในมือแล้วกล่าวกับทุกคน “หัวหน้าให้ผมมาทำหน้าที่นี้แทน ที่จริงแล้วผมค่อนข้างจะกังวลเหมือนกันนะ เพราะจะว่าไปแล้วการประกาศยอดผู้ฟังเป็นงานที่อาจจะไปล่วงเกินใครสักคนเอาได้น่ะสิ แหะๆ” เถียนปินและอู่ต้าเทายิ้มให้กับเจี่ยเหยียนราวกับเป็นลูกคู่

มันตลกอะไรกันน่ะ?

จางเย่เย้ยหยันพลางคิดว่า ‘นี่เส้นของพวกนายมันจะไม่ตื้นเกินไปหน่อยเหรอ? แบบนี้ไม่ว่าอะไรก็ทำให้พวกนายขำได้แล้วใช่มั้ยล่ะ?’

“อันดับหนึ่ง พูดคุยรอบโลก”

“อันดับสอง บันเทิงรายวัน”

“อันดับสาม เรื่องสยองขวัญยามค่ำคืน”

สามอันดับแรกยังคงไม่เปลี่ยนแปลงราวกับถูกล็อคผลเอาไว้อยู่แล้ว

จางเย่สนเพียงแค่เรตติ้งของ ‘จากวัยชราสู่วัยเยาว์’ เท่านั้น นี่เป็นเพราะตอนนี้มันเป็นรายการของเขาไปแล้ว ไม่ใช่แค่เขาเท่านั้น แต่ยังมีอาจารย์เฝิงที่คุมรายการนี้มาหลายปีเช่นกัน ทว่าชายชราไม่เชื่อคำโอ้อวดของจางเย่นัก เขาไม่คิดว่าความปราถนาที่เขาต้องการมาตลอดจะมาสำเร็จในรุ่นของจางเย่ได้ อย่างไรก็ตาม ด้วยพลังใจอันแรงกล้าของจางเย่ทำให้อาจารย์เฝิงอดลุ้นไปด้วยไม่ได้

อันดับสิบ...

อันดับยี่สิบ...

สุดท้ายรายการของจางเย่ก็ถูกขานชื่อออกมาตอนที่เจี่ยเหยียนอ่านรายงานจบพอดี เขายิ้มเยาะก่อนจะกล่าวออกมา “อันดับสุดท้าย ‘จากวัยชราสู่วัยเยาว์’ ยอดผู้ฟัง 0.28%” อันดับสุดท้ายเช่นเคย! เป็นที่หนึ่งจากข้างท้าย! นี่ไม่ได้นับเพียงแค่ในช่องวรรณกรรมเท่านั้น แต่รายการนี้ติดอยู่ในสามอันดับรายการที่ยอดผู้ฟังน้อยที่สุดจากทุกช่องในสถานีวิทยุนครหลวงเลยทีเดียว!

อาจารย์เฝิงถอนหายใจ คาดไว้อยู่แล้วว่าผลจะออกมาเป็นแบบนี้

จางเย่เกือบจะหลุดสบถคำหยาบออกมา นี่มันเหี้*อะไรกันวะเนี่ย! มันไม่น่าจะเป็นแบบนี้นี่ ใช่ไหม!? นี่มัน ‘สโนว์ไวท์’ เลยนะ! สุดยอดเทพนิยายจากโลกของเขาเลย! นี่มันเรื่องตลกหรือเปล่า? ทำไมยอดผู้ฟังถึงได้ดูน่าอนาถขนาดนั้น ศูนย์จุดกว่าๆ เนี่ยนะ? ไม่ได้แตกต่างไปจากเดิมเลย มันไม่ควรจะเป็นแบบนี้นี่นา! ‘คนขุดสุสาน’ และกลอนที่เขาเคยพรรณาไปก่อนหน้านี้ต่างก็เป็นหลักฐานชั้นดีว่าโลกแห่งนี้ชื่นชอบผลงานจากโลกเก่าของเขา แล้วทำไมมันถึงเป็นแบบนี้ไปได้ล่ะ!?

เถียนปินมองจางเย่อย่างดูถูก

หลี่ซื่อและอู่ต้าเทาต่างมองจางเย่แบบเดียวกัน

แต่พวกเขาไม่ได้กล่าวอะไรออกไป ไม่แม้แต่จะเยาะเย้ย เพราะว่านี่เป็นผลที่ควรจะเกิดขึ้นอยู่แล้ว ไม่มีใครใส่ใจคำ ‘ประกาศกร้าว’ ของจางเย่เมื่อวานนี้แม้แต่น้อย นิทานเด็กในปัจจุบันมักถูกเล่าซ้ำไปซ้ำมาจนคาดเดาได้หมด แถมมีเรื่องอยู่แค่ไม่กี่เรื่องเท่านั้น อย่าว่าแต่เด็กเลย แม้กระทั่งผู้ใหญ่ยังสามารถเล่ามันกลับหลังได้ด้วยซ้ำ แล้วการที่นายอยากจะปลุกกระแสของ ‘จากวัยชราสู่วัยเยาว์’ ในสถานการณ์แบบนี้เนี่ยนะ? พวกเขาทำได้เพียงแค่หัวเราะอย่างหน่ายใจ

หลังจากที่ประกาศผลเสร็จ ทุกคนต่างแยกย้ายไปทำงาน

จางเย่จองห้องสตูดิโอที่สี่ไว้ในเวลาสิบโมง ชายหนุ่มจึงเตรียมตัวพร้อมที่จะออกไป

อาจารย์เฝิงเรียกเขาจากด้านหลัง ชายแก่ลังเลอยู่ชั่วครู่ก่อนจะพูดออกมา “ช่างมันเถอะจางน้อย นี่อาจจะเป็นรายการสุดท้ายของเธอแล้ว ทำให้เต็มที่อย่าได้เสียใจอะไรในภายหลังล่ะ”

จางเย่ไม่ได้ตอบอะไร เขาเดินตรงไปยังห้องสตูดิโออย่างเงียบๆ

ช่างมันเถอะงั้นเหรอ? ไม่มีทาง! ในพจนาณุกรมของเขาไม่มีคำว่า ‘ช่างมันเถอะ!’ ต่อให้โลกทั้งใบจะไม่ยอมรับในตัวเขา ต่อให้ทุกคนจะคิดว่าเขาไม่สามารถทำมันได้ จางเย่ยังคงยืนกรานยึดถือความเชื่อและหลักการของตนอยู่ต่อไป และจะใช้ความสามารถทุกอย่างที่มีทำมันให้ดีที่สุด!

ชายหนุ่มเริ่มต้นอัดรายการต่อ!

จางเย่ถือว่ามีความเป็นมืออาชีพเลยทีเดียว ถึงแม้ว่าเขาจะอารมณ์แปรปรวนอยู่บ้าง แต่ทันทีที่กดปุ่มพร้อมอัดเสียง อารมณ์ของเขาได้เปลี่ยนไปอย่างฉับพลัน ชายหนุ่มคลี่ยิ้มอบอุ่นก่อนจะเริ่มพูด “สวัสดีเด็กน้อยทั้งหลาย ยินดีต้อนรับสู่รายการ ‘จากวัยชราสู่วัยเยาว์’ อยากรู้จังเลยครับว่าทุกคนชอบเรื่อง ‘สโนวไวท์’ ของเมื่อวานหรือเปล่า มันได้ทำให้พวกเราได้คิดหรือไม่ว่าเราอยากจะเป็นคนแบบไหนเมื่อเติบใหญ่ไป วันนี้พี่จะมาเล่าอีกเรื่องให้เราได้ฟังกันนะครับ”

‘จากวัยชราสู่วัยเยาว์’ คล้ายกับรายการ ‘เรื่องสยองขวัญยามค่ำคืน’ ในอดีต มันไม่ได้มีสปอนเซอร์อะไรเลย แถมยอดผู้ฟังก็ถือว่าต่ำเตี้ยเรี่ยดินมาก ทำให้ชายหนุ่มไม่จำเป็นต้องมานั่งอัดช่วงโฆษณาเหมือนกับที่ต้องทำในสิบตอนสุดท้ายของ ‘คนขุดสุสาน’ จางเย่เริ่มเล่าเรื่องทันที

“นานมาแล้ว มีพระราชาองค์หนึ่งที่ทรงโปรดใช้จ่ายเงินกับการซื้อชุดสวยๆ ใหม่ๆ เป็นที่สุด พระองค์ไม่สนใจการทหาร การละคร หรือการนั่งรถม้าเที่ยวชมอุทยาน นอกเสียจากจะเพื่ออวดชุดของพระองค์ บ่ายโมงตรงของทุกวันพระองค์จะทรงเปลี่ยนชุดใหม่ เมื่อเหล่าบริวารพูดถึงพระองค์ ก็มักจะพูดว่า ‘พระราชาทรงอยู่ในห้องเปลี่ยนเสื้อผ้า’ ”

บางคนน่าจะเดาออกแล้วสินะ!

ใช่แล้ว นี่เป็นหนึ่งในนิทานชื่อดังจากโลกของจางเย่ เป็นนิทานที่อยู่กระทั่งในหนังสือเรียนหลายๆ เล่ม ‘รายงานข่าว’ นั่นเอง!

ก็ได้ๆ ฉันจะไม่เล่นมุกนี้อีกแล้วในอนาคต ไม่แล้วจริงๆ นะ!

ใช่แล้ว ชื่อของนิทานเรื่องนี้ก็คือ รายงาน…มันคือ ‘ชุดใหม่ของพระราชา’!

“ประชาชนต่างพูดเป็นเสียงเดียวกันว่า ‘พระราชาไม่นุ่งผ้า!’ พระองค์ทรงรู้แล้วว่าถูกหลอกและประชาชนพูดความจริง แต่ก็ยังทรงคิดว่า ‘ข้าต้องเดินขบวนให้จบ’ จึงวางท่าองอาจภาคภูมิให้นายทหารคนสนิทเดินตาม ทำท่าประคองชุดที่ไม่มีอยู่จริงต่อไป” แล้วชายหนุ่มก็เล่าเรื่องจนจบลง

…

หลังจากนั้นเขาออกจากห้องสตูดิโอไปยังห้องน้ำต่อ

อาจารย์เฝิงกำลังสูบบุหรี่อย่างกังวลใจในห้องน้ำ “เสร็จแล้วงั้นเหรอ?”

“เรียบร้อยครับ” จางเย่เดินไปปลดทุกข์บ้างเช่นกัน

อย่างไรก็ตาม ทันทีที่เขาเดินไปที่โถปัสสาวะ เหล่าเพื่อนร่วมงานจากช่องวรรณกรรมต่างปลีกตัวออกห่าง เถียนปินที่กำลังปลดทุกข์เบาอยู่รีบเบี่ยงตัวหลบออกมา ก่อนจะรูดซิปกางเกงทันทีที่จัดการอะไรเสร็จเรียบร้อย เขาเดินอ้อมจางเย่อย่างห่างๆ ก่อนจะออกจากห้องน้ำไป คนอื่นๆ แถวนั้นต่างก็ทำเช่นเดียวกัน

ห้องน้ำกลายเป็นว่างเปล่าในชั่วพริบตา!

อาจารย์เฝิงยิ้ม “ดูความนิยมของนายสิ”

จางเย่กล่าวหน้าซื่อ “ผมน่ากลัวขนาดนั้นเลยเหรอครับ?”

“เธอคิดว่าไงล่ะ? เหตุการณ์ที่เกิดขึ้นในออฟฟิศก่อนหน้านี้ยังไม่หลอนพออีกเหรอ? ฉันรู้ว่ามันเป็นเรื่องบังเอิญ แต่มันจะบังเอิญเกินไปแล้ว มันเกิดขึ้นหนึ่งครั้ง สามครั้ง แล้วก็ห้าครั้งติดๆ กัน ยังไงคนก็ต้องลือกันเกี่ยวกับเรื่องที่เกิดขึ้นแน่นอนใช่มั้ยล่ะ? ฮะๆ มีแค่เราสองคนเท่านั้นแหละที่สนิทกันอยู่ คนอื่นที่คิดอยากจะล่วงเกินเธอคงต้องคิดแล้วคิดอีกก่อนที่จะลงมือทำอะไร” หลังจากพูดเรื่องขำขันเสร็จ อาจารย์เฝิงหันไปมองรอบๆ เมื่อพบว่าไม่มีใครแล้วจึงกล่าวต่อ “ฉันรู้ว่าเธอทำดีที่สุดแล้ว อย่าห่วงเรื่องรายการเลย ฉันเตรียมใจไว้อยู่แล้วล่ะ ฉันรู้ดีว่ารายการนี้คงไปได้อีกไม่นาน เจี่ยเหยียนเป็นญาติของรองผอ.เสียด้วย ถ้าเขาอยากจะจัดรายการของเขาจริงๆ ไม่ว่าใครก็หยุดไม่ได้ทั้งนั้นแหละ!”

ทัศนคติของจางเย่ยังคงชัดเจนเช่นเดิม “อาจารย์เฝิง ผมคิดว่าไม่มีอะไรที่เป็นไปไม่ได้ จะเหตุผลนั้นหรือเหตุผลนี้ ไม่ว่าอะไรก็ถือว่าเป็นข้ออ้างทั้งนั้นแหละ ผมไม่เชื่อว่าผมจะทำมันไม่สำเร็จ! ผมไม่เชื่อว่าเรตติ้งของรายการเราจะไม่มีวันผงาดขึ้นมาในชั่วชีวิตนี้! ‘เรื่องสยองขวัญยามค่ำคืน’ ก็ถูกผมดึงขึ้นมาแล้ว ก่อนหน้านี้คนพูดว่าอย่างไรกันบ้างล่ะกับรายการนี้? พวกเขาต่างบอกว่ามันเป็นไปไม่ได้ แถมตอนนั้นมันยังแย่ยิ่งกว่า ‘จากวัยชราสู่วัยเยาว์’ อีกต่างหาก แต่ดูสิตอนนี้เกิดอะไรขึ้น? ผมใช้ความพยายามที่มีทำมันจนสำเร็จ! สามารถดึงรายการที่ห่วยที่สุดไปอยู่ติดท็อปสามได้ เพราะฉะนั้นผมก็ต้องดึงรายการ ‘จากวัยชราสู่วัยเยาว์’ ให้ขึ้นท็อปสามได้เช่นกัน! ”


[Go To Next Chapter]( ./41.md)