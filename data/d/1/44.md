##บทที่ 43 : เรตติ้งสุดเหลือเชื่อ!
วันศุกร์

จางเย่ตื่นแต่เช้าตรู่ จึงมีเวลาเหลือเฟือไม่ต้องตาลีตาเหลือกรีบขึ้นรถไฟใต้ดินไปทำงาน เขาแวะแผงหนังสือครู่หนึ่งเพื่อดูหนังสือพิมพ์ภาคเช้า อยากจะดูว่ามีข่าวของ ‘กระต่ายน้อยเป็นเด็กดี’ หรือไม่

ปักกิ่งไทมส์? ไม่มี!

ปักกิ่งมอร์นิ่งโพสต์? ไม่มี!

หนังสือพิมพ์แท็บลอยด์อื่นๆ ล่ะ? ก็ไม่มี!

จางเย่รู้สึกหดหู่ เป็นเพราะว่าผลโหวตเมื่อคืนดึกเกินไปหรือเปล่า? หนังสือพิมพ์พวกนี้มักจะเริ่มพิมพ์ตอนตี 4 เลยมีเวลาไม่พองั้นเหรอ? อย่างนี้ก็แย่สิ

เขาตั้งใจว่าจะใช้เรื่องนี้มาดึงเรตติ้งผู้ฟัง แต่ถ้าไม่มีข่าว เขาจะดึงเรตติ้งได้ยังไง?

เฮ้อ...แล้วแต่โชคชะตาละกัน

สิ่งที่ควรจะทำก็ได้ทำไปหมดแล้ว จางเย่ได้พยายามจนถึงที่สุดแล้ว วันนี้เขาต้องการจะดูว่าเรตติ้งของ ‘จากวัยชราสู่วัยเยาว์’ จะยังรั้งท้ายอยู่อีกหรือไม่ แค่ขยับขึ้นนิดหน่อยเป็นอันดับ 19 หรือ 20 ก็ยังดี อย่างน้อยก็ไม่น่าอายจนเกินไป ถ้าได้ตามนั้นจางเย่ถึงจะคิดหาวิธีดึงเรตติ้งต่อไปได้ เวลาเหลืออีกไม่มากนัก

ครั้งนี้ จางเย่ฝากความหวังทั้งหมดและเดิมพันหมดหน้าตักกับงานประกวดนิทานของกระทรวงศึกษาธิการ การจะฟื้นคืนชีพรายการ ‘จากวัยชราสู่วัยเยาว์’ ขึ้นอยู่กับผลเดิมพันครั้งนี้!

เป้าหมายของจางเย่ในขณะนี้เรียบง่ายและชัดเจนยิ่ง นั่นคือทำให้รายการของเขาประสบความสำเร็จอย่างเร็วที่สุด เพื่อคว้ารางวัลผู้ประกาศหน้าใหม่ยอดเยี่ยมในเวลาที่สั้นที่สุด โดยเฉพาะรางวัลจากสถาบันซึ่งเป็นที่ยอมรับ จากนั้นเขาก็จะบอกลาสถานีเส็งเคร็งนี่ซะ ที่นี่น่ะเป็นแค่แท่นกระโดดสำหรับจางเย่ เป็นแค่จุดพักชั่วคราวให้เขาก้าวไปสู่เวทีที่สูงขึ้นไปอีกขั้น หลังจากได้ประสบการณ์และตำแหน่งเกียรติยศแล้ว จางเย่ก็จะเป็นนกติดปีกบินทันที แค่รายการภาคดึกเฉพาะกลุ่มอย่าง ‘คนขุดสุสาน’ น่ะ ยังไม่พอที่จะสร้างเรซูเม่หรูๆ ให้เขาได้หรอกนะ!

นับจากวันนี้ไป เขาต้องการจะพัฒนาตัวเองสำหรับงานพิธีกรโทรทัศน์ ซึ่งเป็นงานที่ต้องอาศัยหน้าตาที่ดี หน้าตาและส่วนสูงที่จำเป็นสำหรับงานนั้นสูงกว่างานดีเจสถานีวิทยุหลายเท่านัก เขาจะทำอย่างไรให้ผู้บริหาร ผู้กำกับ หรือโปรดิวเซอร์รายการมองข้ามรูปลักษณ์ภายนอกของเขาและยอมรับเข้าทำงาน? เขาเป็นแค่เด็กหน้าใหม่ที่หน้าตาและส่วนสูงปานกลาง แถมยังไม่มีคนหนุนหลังหรือเส้นสายใดๆ อีกด้วย 

ผู้หญิงอาจพึ่งพาการแต่งหน้ากลบเกลื่อนได้ถ้าไม่สวยพอ หรือถ้าไม่แต่งหน้าก็ใช้รูปร่างเป็นใบเบิกทางได้!

แล้วผู้ชายล่ะ? ผู้ชายหน้าตาไม่ดีจะอาศัยอะไร? มีเพียงสามสิ่งที่พวกเขาจะพึ่งพาได้

หนึ่ง: ดูมีฝีมือ!
สอง: วางท่าได้เหมือนคนมีฝีมือ!
สาม: เลียนแบบการวางท่าได้เหมือนคนมีฝีมือ! 

เอาล่ะๆ เลิกเล่นก็ได้ สำหรับคนที่คุณสมบัติไม่ครบอย่างเขา สิ่งที่จำเป็นต้องมีก็คือความสามารถและประวัติผลงาน! 

จางเย่ในขณะนี้ไม่ได้ขาดความสามารถ สิ่งเดียวที่เขาขาดคือประวัติผลงานเท่านั้น เขาต้องทำให้เรตติ้งรายการระเบิดให้จงได้ เพื่อวางรากฐานสำหรับอนาคต!

…

ในแผนก 

ทุกอย่างยังเป็นไปตามปกติ 

เขาถึงออฟฟิศตรงเวลาพอดี ทันทีที่มาถึง เจี่ยเหยียนเริ่มประกาศอันดับเรตติ้งไปแล้ว จางเย่รู้ว่ารายการของเขาอยู่อันดับท้ายสุดตั้งแต่เมื่อวานนี้แล้ว จึงไม่อยู่รอฟังเรื่องอะไรทั้งนั้น ทำเพียงมุ่งหน้าไปห้องอัดเพื่อบันทึกรายการของวันนี้

“สวัสดีครับเด็กๆ ระยะนี้มีข่าวคดีลักพาตัวเด็กและโจรเข้าปล้นบ้านในขณะที่ผู้ใหญ่ไม่อยู่บ่อยครั้งในเมืองหลวง ดังนั้น ผมจึงอยากจะเล่านิทานเรื่องหนึ่งให้ทุกคนฟัง นิทานเรื่องนี้มีชื่อว่า ‘กระต่ายน้อยเด็กดี’ ผมหวังว่าเด็กทุกคนจะไม่เปิดประตูให้คนแปลกหน้าอีกต่อไปนะ!”

“แม่กระต่ายมีลูกน้อยสามตัว ตัวหนึ่งชื่อเจ้าตาแดงน้อย ตัวหนึ่งชื่อเจ้าหูยาว และอีกตัวหนึ่งชื่อเจ้าหางทู่”

“กระต่ายน้อยเด็กดี เปิดประตูทีจ๊ะ”

“เปิดไวๆ นะ คุณแม่มาแล้ว” 

ทักษะด้านการร้องของจางเย่ก็พอๆ กับคนธรรมดาทั่วไป เขาไม่มีพื้นฐานด้านดนตรี แต่ก็ไม่เลวร้ายจนเกินไป อย่างน้อยเขาก็จบด้านการกระจายเสียงโดยตรง ดังนั้นการควบคุมระดับเสียง น้ำเสียง และความจุปอดของจางเย่จึงไม่ได้แย่ ที่จริงก็พอฟังรื่นหูดีเมื่อเขาร้องเพลงสำหรับเด็ก

“ไม่เปิด ไม่เปิด พวกเราไม่เปิด!”

“แม่ยังไม่กลับ พวกเราไม่เปิดประตูให้ใคร!”

ร้องซ้อมไปหลายรอบอัดซ้ำอีกหลายครั้งกว่าจางเย่จะรู้สึกพอใจ เขาเรียกผู้ช่วยเสี่ยวฟางเข้ามาช่วยเขาจัดการเทปรายการ

ทันทีที่เสี่ยวฟางเข้ามาถึงก็พูดตะกุกตะกักว่า “อาจารย์จาง รายการ..ของคุณ...เรตติ้ง...มัน..”

“อันดับท้ายใช่ไหม? ผมรู้ตั้งแต่เมื่อวานแล้วล่ะ ไม่เป็นไรหรอก” จางเย่ไม่ได้ใส่ใจ

เสี่ยวฟางกลับเป็นกังวลมากกว่าตัวเขาเสียอีกขณะที่พูดว่า “แต่พรุ่งนี้กับวันมะรืนก็จะหมดสัปดาห์นี้แล้ว รายการ ‘จากวัยชราสู่วัยเยาว์’ จะโดนถอด ส่วนคุณก็จะไม่มีรายการอีกแล้วนะ!”

จางเย่บอกว่า “ยังเหลืออีกสองวันไม่ใช่เหรอ? ไม่มีใครรู้ว่าจะเกิดอะไรขึ้นจนกว่าจะถึงที่สุดหรอก”

เที่ยงวัน รายการเริ่มออกอากาศ จางเย่ไม่ยอมไปพักเพราะกังวลกับเรตติ้งผู้ฟัง อย่างไรก็ตาม จ้าวกั๋วโจวและผู้บริหารสถานีอีกสองคนไม่ได้มาทำงาน ดูเหมือนว่าจะมีประชุมนอกสถานที่ น่าจะเกี่ยวกับงานชุมนุมบทกวีเทศกาลไหว้พระจันทร์ที่กำลังจะมาถึง ทุกคนจึงยุ่งอยู่กับการเตรียมงาน ดังนั้นจางเย่จึงไม่สามารถรู้เรตติ้งได้ก่อนล่วงหน้า และเพราะยังไม่มีข่าวนิทาน ‘กระต่ายน้อยเด็กดี’ ผ่านทางสื่อโทรทัศน์และหนังสือพิมพ์เลย จางเย่จึงได้แต่รู้สึกเย็นวาบในใจ

…

รุ่งขึ้น วันเสาร์

วันนี้ พนักงานเกือบทุกคนเข้างานเพื่อทำโอทีร่วมกัน

“อาจารย์เจี่ย คุณอัดเทปรายการตอนแรกเสร็จหรือยัง?”

“ผมอัดเสร็จไปสองตอนแล้ว คุณคิดว่าอย่างไร?”

“ดีมากทีเดียว คุณภาพสูงมาก ผมคิดว่าน่าจะติดสิบอันดับแรกได้แน่”

“อาจารย์เจี่ย คุณนี่ยอดเยี่ยมจริงๆ สถานีเราคงต้องเป็นของคนรุ่นใหม่อย่างคุณนับแต่นี้ไป”

ทันทีที่จางเย่มาถึงออฟฟิศ เขาก็เห็นเจี่ยเหยียนรวมกลุ่มอยู่กับทีมงาน ตัวเขาอยู่ตรงกลางรับฟังคำสรรเสริญเยินยออย่างเพลิดเพลิน

พอเจี่ยเหยียนหันมาเห็นจางเย่ก็ยิ้มเย้ยทันที “เฮ้ อาจารย์จางมาถึงแล้วเหรอเนี่ย? ผมกำลังมองหาคุณอยู่พอดี เราควรจะเริ่มถ่ายโอนรายการได้แล้วนะ”

จางเย่วางของพร้อมนั่งลง ไม่ชายตามอง

เจี่ยเหยียนหน้าถมึงทึง “วันจันทร์นี้ โปรแกรมของผมก็จะออกอากาศแล้ว เสาร์-อาทิตย์นี้บอกผู้ฟังเกี่ยวกับเรื่องนี้และโปรโมตรายการของผมด้วย โอเคนะ?” ชะงักไปครู่หนึ่ง แล้วพูดว่า “อาจารย์จาง ผมรู้ว่าคุณกำลังคิดอะไรและคุณมีความเห็นของคุณ ซึ่งคุณรับไม่ได้ที่รายการถูกยุบ แต่นี่เป็นเรื่องที่ทางสถานีตัดสินใจมานานแล้ว ถ้ารายการมีเรตติ้งรั้งท้ายอยู่ตลอด ทางช่องก็ต้องปรับเปลี่ยนรายการหรือตัดทิ้งเป็นธรรมดา ทุกวันนี้รายการนิทานสำหรับเด็กทั้งหลายเรตติ้งต่ำเตี้ยอย่างเป็นประวัติการณ์ นี่เป็นสภาวะการณ์ทางตลาด สถานีวิทยุและโทรทัศน์ทุกช่องก็เริ่มปรับเปลี่ยนรายการสำหรับเด็กกันหมดแล้ว ไม่มีใครช่วยได้ ดังนั้นผมจึงหวังว่าคุณจะเห็นแก่ภาพรวมและหลีกทางให้กับรายการของผมล่ะนะ”

จางเย่เหลือบมอง “ฉันไม่ต้องให้เด็กใหม่อย่างนายมาบอกหรอกว่าภาพรวมคืออะไร ทำงานของนายไปเถอะ ว่าแต่ นายมีสิทธิ์มายุ่งกับเรื่องของฉันได้ตั้งแต่เมื่อไรกัน?”

“นี่นายจะหาเรื่องหรือไง?” เจี่ยเหยียนเริ่มโกรธ

จางเย่หัวเราะ “ฉันมาทำงานก็เพื่อทำงาน ส่วนนายเข้ามาพยายามสั่งสอนฉัน ใครกันแน่ที่หาเรื่อง?”

“จางน้อย พูดแบบนี้หมายความว่ายังไง?” อู่ต้าเทายังแค้นจางเย่จากเรื่องครั้งก่อน ตะโกนว่า “ทำไมพูดจาก้าวร้าวมากขนาดนี้?”

จางเย่มองเขาก่อนจะพูด “นี่เป็นมุมมองของผมทั้งในอดีต และในอนาคตก็จะยังเป็นแบบนี้ ผมไม่ต้องให้คนอื่นมาสอนว่าควรจะทำตัวยังไง ผมยังยืนยันคำเดิมว่ารายการ ‘จากวัยชราสู่วัยเยาว์’ จะออกอากาศต่อไป รายการนี้มีผมเป็นผู้จัดและรายการของผมก็ไม่จำเป็นต้องให้คนอื่นมาบอกว่าต้องทำอะไร! นายอยากจะได้เวลาช่วงบ่ายของช่องวรรณกรรม ก็เอาสิ รอให้รายการของนายได้ออกอากาศจริงซะก่อน แล้วค่อยมาพูด!”

เจี่ยเหยียนรับคำท้า “ได้เลย! ฉันจะคอยดู!”

เถียนปินหัวเราะ “จางเย่ นายไม่เห็นเรตติ้งเมื่อวานล่ะสิ ใช่ไหมล่ะ?”

พนักงานอาวุโสคนหนึ่งของช่องพูดขึ้นว่า “จางน้อย ฉันได้ฟังรายการของเหล่าเฝิงมาตลอดหลายปีนี้ แม้ว่าฉันจะไม่อยากให้มันจบ แต่ความจริงก็เห็นๆ กันอยู่ว่ารายการมันตามยุคสมัยไม่ทันแล้ว นิทานสำหรับเด็กนั้นมีน้อยเกินไป และคุณภาพของงานก็ต่ำเตี้ยอีกด้วย นี่เป็นไปตามสภาวะการณ์”

อาจารย์เฝิงที่นั่งอยู่ข้างจางเย่ก็ถอนหายใจเช่นกัน 

บรรณาธิการวัยกลางคนอีกผู้หนึ่งกล่าวว่า “เราเข้าใจว่าคุณต้องการให้รายการประสบความสำเร็จ แต่คนเราก็ต้องเผชิญความจริงด้วยเช่นกัน คุณควรจะเริ่มเตรียมตัวปิดรายการได้แล้วนะ”

หลายคนชอบกระทืบซ้ำเวลาคนล้ม ในขณะที่อีกหลายคนก็มีความสุขบนความทุกข์ของคนอื่น ทุกคนเริ่มเปิดปาก ‘สั่งสอน’ จางเย่

ฟังมากๆ เข้า แม้แต่หวังเสียวเหม่ยก็ยังอดรำคาญไม่ได้ “รายการจะต้องจบแน่ แต่อาจารย์จางน้อยอยากจะจบอย่างไร ก็เป็นเรื่องของเขา ไม่ต้องให้คนอื่นออกความเห็นหรอก จริงไหม? พวกคุณสนใจแค่ธุระของตัวเองเท่านั้นไม่ได้หรือ?” 

พนักงานอาวุโสขมวดคิ้ว “เสียวเหม่ย คนเก่าอย่างเราจะพูดอะไรกับเด็กใหม่บ้างไม่ได้เหรอ? พวกเราชี้แนะเมื่อเห็นว่าความคิดเขามีปัญหาไม่ได้เหรอไง?” 

จางเย่หัวเราะ “ผมแน่ใจว่าความคิดของผมไม่มีปัญหานะ ผมแค่ต้องการคิดบวกเพื่อทำรายการของผมให้ดี ความคิดนั่นเป็นปัญหาเหรอ?” 

เถียนปินแค่นเสียง “แล้วนายทำให้ดีได้เรอะ?”

เจี่ยเหยียนโบกมือ “เลิกพูดเถอะ ยังไงเขาก็ไม่ฟังหรอก”

อู่ต้าเทาส่ายหัวแล้วพูดว่า “พยายามไต่ขึ้นอันดับสองอันดับน่ะเรียกว่าคิดบวก แต่จากล่างสุดขึ้นไปถึงสิบอันดับแรกน่ะนะ? นั่นมันเกินเอื้อมแล้ว! ฝันกลางวันชัดๆ!”

มีคนเดินเข้ามาจากด้านนอก

“ใครจะเป็นคนรับตารางเรตติ้ง?” เป็นเจ้าหน้าที่จากฝ่ายสถิตินั่นเอง 

“เอามาให้ผม” เจี่ยเหยียนวางท่าเป็นหัวหน้าขณะรับเอกสารมา หลังจากที่เจ้าหน้าที่ฝ่ายสถิติออกไปแล้ว เขาไม่ได้เหลือบมองรายงานเลย เพียงบอกกับทุกคนว่า “ผมจะประกาศเรตติ้งของเมื่อวานนี้” ความรู้สึกนี้ช่างวิเศษนัก เขาวาดอนาคตของตัวเองไว้อย่างสูง และคิดว่ารายการของเขาก็ดีเยี่ยม เพียงแค่คิดว่าเรตติ้งของรายการเขาเพิ่มขึ้นทุกวันๆ และเขาได้ตำแหน่งในสถานีผ่านทางเส้นสาย เขาจะจัดการกับไอ้คนแซ่จางนั่นซะ!

ไม่มีใครตั้งใจฟัง มีแค่ไม่กี่คนที่สนใจ เพราะมันไม่มีประโยชน์ เรตติ้งของสถานีเกือบจะตายตัว เหมือนๆ กันแทบทุกวัน มันก็ยากที่จะมีการเปลี่ยนแปลง 

อาจารย์เฝิงก็ไม่ได้ใส่ใจเช่นกัน จะเรียกว่าไม่ได้ฟังเลยก็ว่าได้

“อันดับหนึ่ง…” เจี่ยเหยียนประกาศ “อาจารย์หวังเสียวเหม่ย รายการ ‘พูดคุยรอบโลก’ เรตติ้ง 3.87%”

ก่อนหน้านี้เรตติ้งของหวังเสียวเหม่ยเคยทะลุเลข 4 เมื่อครั้งที่เกิดเหตุการณ์พิเศษ ถึงแม้ว่าเรตติ้งจะไม่เคยทะลุเลข 4 อีกเลย แต่รายการ ‘พูดคุยรอบโลก’ ก็ได้ผู้ฟังเพิ่มขึ้นหลังจากเหตุการณ์นักศึกษามหาวิทยาลัยจะฆ่าตัวตาย ดังนั้นเรตติ้งจึงสูงกว่าเมื่อก่อนมาก

ทุกคนปรบมือให้พอเป็นพิธี ก่อนจะก้มหน้าทำงานของตัวเองต่อ

“อันดับสอง…” เมื่อเห็นชื่อ มือของเจี่ยเหยียนก็สั่นเทาขึ้นมาทันที ตาถลนจนดูเหมือนเห็นผี “นี่มัน!” 

“เกิดอะไรขึ้น?”

“อาจารย์เจี่ย?”

“ทำไมไม่อ่านต่อล่ะ?”

ทุกคนรู้สึกได้ว่ามีบางอย่างผิดปกติ จึงพากันหันมา

อู่ต้าเทาหัวเราะ “ทำไมเหรอ? หรือว่ารายการ ‘บันเทิงรายวัน’ ของฉันเรตติ้งขึ้นอีกแล้ว?”

‘บันเทิงรายวัน’ มักจะจองอันดับสองของช่องวรรณกรรมอยู่เสมอ ด้วยลักษณะพิเศษของรายการ ตัวดีเจจะมีการหมุนเวียนกันไป โดยมากจะเป็นคู่ชายหญิง ตอนนี้เป็นคู่ของอู่ต้าเทากับดีเจหญิงคนหนึ่ง เรตติ้งของอาทิตย์นี้ก็ดีมาตลอด และเพิ่มขึ้นอย่างสม่ำเสมอ

เจี่ยเหยียนไม่ตอบ

อู่ต้าเทารู้สึกสับสน อะไร? ฉันไม่ใช่ที่สอง?

ทุกคนก็ตะลึงเช่นกัน เป็นไปไม่ได้! ‘บันเทิงรายวัน’ เป็นรายการข่าว รายการประเภทนี้ไม่เคยต่ำกว่าอันดับสอง!

งั้นเป็นใครกัน?

‘เรื่องสยองขวัญยามค่ำคืน’ เหรอ? เป็นไปไม่ได้! รายการภาคดึกไม่มีฐานผู้ฟังขนาดนั้น!

ท่ามกลางความสนใจของทุกคน เจี่ยเหยียนชะงักค้างไปครู่ใหญ่ก่อนจะพูดอย่างลังเลว่า “อันดับสอง รายการ ‘จากวัยชราสู่วัยเยาว์’ เรตติ้ง 2.40%!”


[Go To Next Chapter]( ./45.md)