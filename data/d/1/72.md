##บทที่ 71 : คิดว่ากูเป็นลูกพลับนิ่มหรือไงวะ!?
ในงานเลี้ยงฉลองแผนก ทุกคนล้วนชื่นมื่นเบิกบาน

จางเย่ไม่ได้รู้สึกผ่อนคลายแบบนี้มานานแล้ว แต่เพราะยังมีรายการสดรออยู่จึงไม่ได้ดื่มเหล้าเลยแม้แต่น้อย กินอาหารเพียงอย่างเดียว

กริ๊ง กริ๊ง กริ๊ง จ้าวกั๋วโจวรับโทรศัพท์ หลังจากพูดคุยได้ไม่นานก็มีสีหน้าไม่สู้ดีอย่างมาก เขาวางสายแล้วมองทุกคนก่อนบอกว่า “ฉันต้องกลับก่อนนะ มีประชุมด่วน ถ้าเสร็จแล้วพวกเธอก็กลับกันเร็วหน่อยล่ะ ฉันเคลียร์บัญชีไว้ให้แล้ว ตามสบายนะ”

“เอ๋?”

“ทำไมหัวหน้าจะไปแล้วล่ะ?”

“งั้นพวกเรากลับกันเถอะ”

“นั่นสิ ยังไงก็ใกล้จะเสร็จกันอยู่แล้ว”

ทุกคนทยอยกันออกไปทีละคน ตัดสินใจกันว่าน่าจะกลับแผนกพร้อมๆ กัน

จางเย่เองก็สงสัยสีหน้าของผู้อำนวยการจ้าว แต่ไม่ได้ใส่ใจอะไรนัก หลังจากกลับถึงแผนก เขานั่งลงตรงหน้าคอมพิวเตอร์คิดถึงเรื่องที่จะออกอากาศ จะเลือกเรื่องอะไรดี? ‘พ่อมดแห่งออซ’ จบแล้วและผลตอบรับก็ดีมาก เขาควรจะเลือกนิทานชุดอีกสักเรื่องดีไหมนะ?

เพื่อนร่วมงานต่างทำตัวตามปกติและพูดคุยเล่นกันระหว่างช่วงพักกลางวัน

เพียงไม่นาน ข่าวน่าสะพรึงก็เข้ามาเยือนถึงหูจนได้!

ข่าวมาจากปากของบรรณาธิการอาวุโสคนหนึ่งในช่องวรรณกรรม “อาจารย์จางเย่ รายการ ‘จากวัยชราสู่วัยเยาว์’ ของคุณถูกระงับ ประกาศจากสถานีเพิ่งออกมาเมื่อสักครู่นี้เอง รายการ ‘วัยรุ่นพุ่งทะยาน’ ของเจี่ยเหยียนจะมาแทนที่ คุณไม่ต้องออกอากาศแล้ววันนี้ เราจะออกอากาศเทปรายการของเสี่ยวเจี่ยแทน!”

“อะไรนะ?” พี่สาวโจวเป็นกังวล

ป้าซุนถามว่า “ทำไม? ทำไมล่ะ?”

หวังเสียวเหม่ยก็ตื่นตระหนกเช่นกัน “ด้วยเรตติ้งของ ‘จากวัยชราสู่วัยเยาว์’ ทำไมรายการถึงโดนถอดออก?”

บรรณาธิการอาวุโสอธิบาย “ผู้บริหารบอกว่ารายการ ‘วัยรุ่นพุ่งทะยาน’ ได้วางแผนไว้แล้วจึงต้องดำเนินการต่อ และเพราะ ‘จากวัยชราสู่วัยเยาว์’ เรตติ้งพุ่งในช่วงสุดสัปดาห์ ทางสถานีจึงวางแผนจะย้ายรายการของจางน้อยไปออกอากาศช่วงนั้นแทน รายการจะตัดสั้นลงจาก 7 วันเป็น 2 วัน แต่จะมีการเพิ่มเวลา ถ้าเปลี่ยนตามนี้ รายการ ‘สุดสัปดาห์สุขสันต์ในป่าไม้’ ก็จะโดนตัดไป แต่รายละเอียดพวกนี้กำลังประชุมกันอยู่ยังไม่ตายตัว ดังนั้นตอนนี้จางน้อยจะไม่มีรายการชั่วคราว อย่างน้อยตามประกาศ ‘จากวัยชราสู่วัยเยาว์’ ก็โดนงดออกอากาศแล้ว”

จางเย่หน้าคว่ำ!

หวังเสียวเหม่ยที่รู้ดีกว่าคนอื่นกล่าวว่า “ตอนนี้ไม่มีรายการเหรอ? งั้นเรื่องเสนอชื่ออาจารย์จางน้อยเข้าชิงรางวัลไมค์เงินล่ะ? กฎของรางวัลก็ชัดเจนอยู่แล้วว่าถ้าผู้ประกาศไม่มีรายการ จะไม่มีสิทธิ์เข้าชิง วันนี้เป็นเส้นตายของการเสนอชื่อแล้วนี่ ใช่ไหม?”

บรรณาธิการอาวุโสชะงักไปครู่หนึ่ง “นั่นเป็นเหตุผลที่เขาไม่ถูกเสนอชื่อเข้าชิงรางวัลไมค์เงิน”

จบประโยค ทุกคนถึงกับเงียบไปทันที บรรยากาศในออฟฟิศพลันหนักอึ้ง!

สถานีทำรุนแรงเกินไป! พวกเขาโหดเหี้ยม! นี่ไม่ได้พยายามที่จะเล่นจางเย่ถึงตายหรอกหรือ!?

รายการ ‘จากวัยชราสู่วัยเยาว์’ ย่อมไม่ถูกยุบอย่างแน่นอน ไม่มีใครกล้าตัดรายการที่โดดเด่นขนาดนั้นแน่ ไม่ใช่แค่สถานีที่ไม่ยอม ผู้ฟังเองย่อมไม่ยอมเช่นกัน เพราะฉะนั้นทางสถานีจึงเพียงแค่พักการออกอากาศแล้วดันรายการของเจี่ยเหยียน ญาติของรองผู้อำนวยการสถานีเจี่ยขึ้นมาแทน จากนั้นก็บอกกับทุกคนว่ารายการ ‘จากวัยชราสู่วัยเยาว์’ จะย้ายเวลาไปออกอากาศช่วงสุดสัปดาห์

แต่ทว่าพวกเขาไม่ยอมประกาศเรื่องนี้ออกมา เมื่อขั้นตอนตามระเบียบการหยุดชะงัก ก็เท่ากับเป็นคำพูดปากเปล่า จางเย่ซึ่งโดนถอดจากการเป็นดีเจรายการ ‘เรื่องสยองขวัญยามค่ำคืน’ จึงไม่มีหน้าที่ดีเจรายการอื่นอีกในตอนนี้…จนกว่าจะวันศุกร์! ทำไมพวกเขาถึงทำแบบนี้น่ะเหรอ? คำตอบก็ชัดเจนแจ่มแจ้งอยู่แล้ว! เบื้องบนบางคนต้องการจัดการกับจางเย่น่ะสิ! พวกเขาไม่ต้องการให้จางเย่ได้รางวัลไมโครโฟนเงิน! อันที่จริง พวกเขาไม่ต้องการให้จางเย่ได้เป็นผู้เข้าชิงด้วยซ้ำ! ถึงขนาดปิดกั้นช่วงเวลาออกอากาศของรายการและอิทธิพลของจางเย่! พวกเขาสลับรายการของเจี่ยเหยียนมาแทนที่รายการอันดับหนึ่งของช่องวรรณกรรมโดยไม่แจ้งผู้ฟังล่วงหน้า การบังคับเปลี่ยนรายการกะทันหันจะทำให้ผู้ฟังของจางเย่จำนวนมากเข้ามาฟังรายการของเจี่ยเหยียนแทน นี่เท่ากับติดปีกให้เจี่ยเหยียนตั้งแต่เริ่มต้น!

พวกเขากดหัวจางเย่และปล่อยให้เจี่ยเหยียนได้ประโยชน์จากสถานการณ์ไปเต็มที่ เท่ากับยิงกระสุนนัดเดียวได้นกสองตัว!

หมากตานี้ทำให้เพื่อนร่วมงานของจางเย่ต่างสะท้านใจ!

นี่เท่ากับผลักจางเย่ไปตายชัดๆ! พวกเขาถึงกับต้องใช้กลอุบายชั่วช้าเลวทรามตั้งมากมาย? ต้องต้อนเด็กใหม่จนมุมให้ได้เชียวเหรอ? กับคนที่ทำประโยชน์ให้กับสถานีอย่างมากมายและสร้างเกียรติยศชื่อเสียงให้พวกเขา ทำไมถึงต้องทำกันขนาดนี้? นี่ทำให้ภายในใจของทุกคนเย็นเยียบอย่างแท้จริง!

ในตอนนี้ แม้แต่เถียนปินเองก็ยังรู้สึกอึดอัด จริงอยู่ว่าเขามีเรื่องกับจางเย่หลายครั้งและต้องการเห็นจางเย่อับอายขายหน้า แต่ต่อให้เขาจะไม่ชอบจางเย่ขนาดไหน เขาก็ยังยอมรับในความสามารถของจางเย่ คู่แข่งของเขาได้ใช้ความสามารถของตัวเองไต่ขึ้นมาทีละขั้นๆ ดังนั้นถึงเถียนปินจะไม่อยากยอมรับ เขาก็ต้องยอม เพราะเขาด้อยกว่าคู่แข่งจริงๆ แต่ตัวเจี่ยเหยียนล่ะ? เพียงแค่มีญาติเป็นผู้บริหารสถานีเท่านั้นก็เข้ามาแย่งส่วนแบ่งของคนอื่นได้งั้นเหรอ? มีอภิสิทธิ์เหนือคนอื่นได้อย่างนั้นเหรอ? ผลักเพื่อนร่วมงานจนตกเหวไปเนี่ยนะ? นี่มันมากเกินไปแล้ว! ผู้บริหารสถานีไม่ลงมือหนักเกินไปหรือไง? เถียนปินอาจจะสนิทกับเจี่ยเหยียน แต่ไม่ได้หมายความว่าเขาจะชอบหมอนั่นหรอกนะ!

ครั้งนี้ เถียนปินไม่ได้เตะซ้ำเมื่อจางเย่ล้มลง

อู่ต้าเทาชำเลืองมองจางเย่ นี่เป็นน้อยครั้งที่เขาไม่ได้ดูย่ามใจ เพียงแค่ส่ายหัวอย่างจนปัญญาแล้วไว้อาลัยอยู่เงียบๆ ในใจให้กับอนาคตของจางเย่และระบบในปัจจุบัน ในที่แห่งนี้ ถ้าผู้บริหารต้องการจะเล่นงานคุณ คุณก็ไม่มีทางหนี ได้แต่ต้องอยู่เฉยๆ ให้โดนเล่นงาน!

คนเรามีด้านที่อ่อนโยนเมตตาอยู่แล้ว การกระทำของสถานีครั้งนี้มากเกินไปจริงๆ ทั้งไม่มีเหตุผลและไม่ยุติธรรม เรื่องนี้ได้ส่งผลกระทบต่อพนักงานหลายคนในองค์กร และทำให้พวกเขาเอนเอียงมาทางจางเย่ด้วยความเห็นใจในชะตากรรม!

พี่สาวโจวเกือบจะร้องไห้ออกมา “พวกอันธพาล! อันธพาลทั้งนั้น! จางน้อยไปทำอะไรให้? ทำกันแบบนี้ได้ยังไง! รางวัลไมค์เงินมีแค่ปีละหนเท่านั้น ถ้าเขาพลาดโอกาสนี้ ก็เท่ากับจบสิ้นแล้ว!”

ป้าซุนอดปากไม่อยู่บอกว่า “ท่านรองฯ เจี่ยเขาคิดว่าเขาจะทำอะไรก็ได้ตามใจ ไม่สนกฎเกณฑ์ก็ได้งั้นเหรอ?”

เด็กหนุ่มด้านข้างรีบบอก “ป้า ลดเสียงหน่อย อย่าให้คนอื่นได้ยินเข้าเชียว”

ป้าซุนเหลืออด “เสี่ยวเจี่ยไม่อยู่แถวนี้ ฉันแค่พูดไม่กี่คำเอง ฉันไม่เข้าใจจริงๆ ผู้อำนวยการสถานีมัวไปทำอะไรอยู่? ทำไมเขาไม่เข้ามาจัดการเรื่องนี้? ทำไมถึงได้นิ่งเฉย ปล่อยให้ผู้บริหารคนอื่นๆ ทำเรื่องผิดๆ อยู่ได้?”

บรรณาธิการอาวุโสที่เป็นคนเล่าเรื่องนี้ลังเลอยู่ครู่หนึ่ง ก่อนจะบอกเสียงเบา “ตอนนี้ไม่มีคนนอกอยู่ด้วย พวกเราเป็นเพื่อนร่วมงานกันมานานหลายสิบปี เรื่องทะเลาะเบาะแว้งก็มีบ้างแต่ก็ยังฝ่าฟันมรสุมทั้งหลายแหล่มาด้วยกัน ถึงจะมีขัดใจกันบ้างแต่ยังเป็นสหายร่วมรบ ดังนั้นขอให้เก็บเรื่องนี้ไว้ในหมู่พวกเรากันเองอย่าได้แพร่ไปข้างนอกนะ”

“ไม่ต้องห่วง”

“พวกเราไม่ทำหรอก”

“พี่โจว คุณดูถูกพวกเราเกินไป”

ทุกคนดูออกว่าเขามีเรื่องบางอย่างจะบอก จึงมองหน้าเขาอย่างจริงจัง

เมื่อเห็นว่าทุกคนเข้าใจตรงกัน บรรณาธิการเฒ่าจึงอธิบาย “ที่จริง หัวหน้าจ้าวได้พยายามมากแล้วในที่ประชุม เมื่อรู้เรื่องหัวหน้าจ้าวก็โกรธมากและคัดค้านอย่างหนักไม่ให้ ‘วัยรุ่นพุ่งทะยาน’ เข้ามาแทนที่ แต่เมื่อเป็นคำสั่งจากเบื้องบน หัวหน้าก็ทำอะไรไม่ได้” เขามองหน้าป้าซุนแล้วบอกต่อ “เมื่อกี้ พี่ซุนถามว่าทำไมผู้อำนวยการสถานีถึงไม่ทำอะไรเลย ผมก็ไม่ควรพูดมากไปหรอกนะ แต่ได้ยินเขาพูดกัน ผมรู้มาจากเพื่อนที่อยู่ช่องข่าวว่าอีกคนที่ได้เสนอชื่อชิงรางวัลไมค์เงินก็คือจางเหย่ พ่อของเขาเป็นนายทหารร่วมรุ่นกับผู้อำนวยการสถานี”

มิน่าล่ะ!

มิน่ารองผู้อำนวยการสถานีเจี่ยถึงไม่กลัวอะไรทั้งสิ้น!

นี่เป็นการยิงกระสุนนัดเดียวได้นกสองตัว? ไม่สิ! กระสุนนัดเดียวได้นกสามตัวต่างหาก! จัดการจางเย่ ช่วยเหลือเจี่ยเหยียน เลื่อนขั้นจางเหย่!

ถ้าจางเย่ได้เข้าชิง ไม่ว่าจะเป็นมาตรฐานวรรณกรรม มาตรฐานงานออกอากาศหรือผลงานอื่นๆ จางเย่ต้องได้รางวัลไมโครโฟนเงินที่เป็นส่วนแบ่งของสถานีวิทยุนครหลวงอย่างไม่ต้องสงสัย ไม่มีโอกาสที่จางเหย่คนนั้นจะชนะเลย แต่เมื่อคนที่รับผิดชอบช่องวรรณกรรมอย่างรองผู้อำนวยการสถานีเจี่ยใช้วิธีที่เหี้ยมโหดกดจางเย่ไว้ใต้ฝ่าเท้า ปล่อยให้จางเหย่ได้เข้าชิงเพียงคนเดียว ถ้าอย่างนั้นก็ไม่ต้องตัดสินแล้วว่าใครจะเป็นผู้ชนะรางวัลไมโครโฟนเงิน จางเหย่ต้องได้มันไปอย่างแน่นอน! เมื่อเป็นอย่างนี้ รองผู้อำนวยการสถานีเจี่ยจึงไม่จำเป็นต้องกังวลว่าผู้บริหารคนอื่นจะร้องเรียนว่าเขาใช้อำนาจมิชอบ มองอีกแง่หนึ่ง อาจดูเหมือนว่าเขาทำตามคำสั่งของผู้อำนวยการสถานีเสียด้วยซ้ำ แล้วใครจะกล้าสงสัยเขาอีกล่ะ?

ตอนนี้เอง เจี่ยเหยียนก็กลับเข้ามา

เมื่อบรรณาธิการเฒ่าและคนอื่นเห็นเขาจึงหยุดปากไม่พูดกันต่ออีก เพราะกลัวจะไปถึงหูเบื้องบน

ในงานฉลองมื้อเที่ยง เจี่ยเหยียนยังดูหดหู่บ้างเล็กน้อย แต่เมื่อกลับเข้ามาใหม่หลังจากหายไปครึ่งชั่วโมง เขากลับคึกคักสุดขีด “บ.ก.เฉิน เทปรายการของผมสองเทปยังอยู่ใช่ไหม?”

บรรณาธิการหญิงตอบว่า “ยังอยู่ในห้องเล็กน่ะ”

“ดีเลย ช่วยผมเตรียมเทปด้วยนะ ต่อไปตั้งแต่วันจันทร์ถึงวันศุกร์รายการภาคบ่ายจะเปลี่ยนเป็นของผมแล้ว” เจี่ยเหยียนสั่ง “เร็วด้วยนะ เกือบจะเที่ยงแล้ว!”

บรรณาธิการหญิงไม่เต็มใจ แต่ก็ต้องไป

ในใจของจางเย่รู้สึกเย็นเฉียบ ทั้งยังชิงชัง เมื่อครั้งที่เขาคิดจะย้ายงาน เขาเคยรู้สึกผิดเพราะที่แผนกและองค์กรได้สั่งสอนเขาเป็นอย่างดี แต่มาตอนนี้ จางเย่ตัดสินใจได้เด็ดขาดแล้ว มีผู้บริหารสถานีแบบนี้ เขาไม่ต้องการจะอยู่ที่นี่ต่อไปอีกแม้แต่วินาทีเดียว!

พวกแกไม่ทำเกินไปหรอกเหรอ?

ครั้งแรกก็พวกเจี่ย ทั้งไอ้แก่ไอ้อ่อน!

มาตอนนี้ แม้แต่ผู้อำนวยการสถานีก็ยังอยากจะขยี้เขาซ้ำอีก?

จางเย่ไม่รู้ว่าเขาทำอะไรผิด ครั้งนั้นพวกแกยื่นเศษเงินเล็กน้อยมาให้เพื่อจะซื้อลิขสิทธิ์ ‘คนขุดสุสาน’ ของฉันไปสร้างผลประโยชน์ให้ตัวแกเอง พอฉันไม่ตกลงก็ย้ายฉันออกจากรายการ ไม่เป็นไร ฉันยอมทิ้ง ‘เรื่องสยองขวัญยามค่ำคืน’ ก็ได้ แล้วพอฉันทุ่มเทกับรายการใหม่ ลากมาจนถึงสุดยอดและสร้างผลงานยาวเหยียดให้กับสถานี พวกมึ*ก็ยังตามรังควานไม่เลิกอีก!? ถึงขนาดบีบบังคับล้อมกรอบรายการของฉันงั้นเรอะ? แถมยังใช้วิธีสกปรกไม่ให้ฉันได้เข้าชิงรางวัลไมโครโฟนเงินอีก! เพียงเพื่อให้ไอ้ญาติเว*รองผอ.เจี่ยเหยียบหัวฉันได้รายการไป? เพียงเพื่อช่วยไอ้ลูกชายของห่*สหายร่วมรบของผอ.สถานีได้รางวัลไมโครโฟนเงิน?

กูทำงานหนักต่อสู้เพื่อสร้างผลงานให้สถานี ถึงขนาดฉุดดึงให้รายการของสถานีวิทยุนครหลวงลบสถิติเก่าของสถานีวิทยุส่วนกลาง! แล้วสุดท้ายล่ะ? ..สุดท้ายนี่คือสิ่งตอบแทนที่กูได้รับงั้นเหรอ?

ไอ้ห่*เอ๊ย เย็*ปู่มึงสิ!

นี่พวกมึงคิดว่ากู จางเย่เป็นลูกพลับนิ่มรึไงวะ!?

ข้างๆ เขา ชายหนุ่มที่อายุไล่เลี่ยกับจางเย่กระซิบบอกอย่างต้องการจะแนะนำว่า “ลืมมันเสียเถอะ อาจารย์จาง คุณเอาชนะพวกเขาไม่ได้หรอก ได้แต่ทนๆ ไปเท่านั้น ทางสถานีจงใจถ่วงเวลาให้ถึงวันศุกร์ก่อนจะประกาศคืนรายการให้คุณ ก็เพื่อหยุดยั้งไม่ให้คุณได้เสนอชื่อเข้าชิงรางวัลไมค์เงิน ถ้าไม่ได้จัดรายการ คุณก็ไม่มีสิทธิ์เป็นผู้เข้าชิง ไม่ว่าใครจะเป็นคนรับรองคุณก็ตาม” เขาพล่ามต่ออีก “นอกเสียจากว่ากรรมการหนึ่งในห้าของรางวัลไมค์เงินจะเป็นคนเสนอชื่อคุณเองโดยตรงน่ะนะ ทุกปีจะมีผู้เข้าชิงสมทบได้อีกสามตำแหน่งสำหรับไมค์ทองและสองตำแหน่งสำหรับไมค์เงิน มีแค่ห้าตำแหน่งนี้แหละที่ไม่ต้องผ่านการเสนอชื่อจากสถานีและเข้าชิงได้โดยไม่มีเงื่อนไข”

สมทบ?

มีตำแหน่งสมทบด้วยเหรอ?

สมองของจางเย่หมุนเร็วจี๋ เขาจำได้ว่าจางหย่วนฉีก็เป็นหนึ่งในคณะกรรมการครั้งนี้!


-*-*-*-*-*-*-*-*-*-*-*-*-*-*-*-*-*


[Go To Next Chapter]( ./73.md)