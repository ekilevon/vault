##บทที่ 63 : พี่ขอลายเซ็นจางหย่วนฉีให้หน่อยได้ไหม?
หลังอาหารเย็น

พ่อกับน้าชายทั้งสามออกไปสูบบุหรี่ริมระเบียง

จางเย่รู้สึกอายที่จะสูบบุหรี่ต่อหน้าครอบครัว จึงรั้งอยู่กับพวกผู้หญิง พูดคุยเรื่องสัพเพเหระ

ลูกผู้น้องคนที่สองเฉาถงกำลังเล่นโทรศัพท์อยู่ จู่ ๆ ก็เตะรองเท้าจางเย่เข้าให้ “นี่ ๆ พี่ชาย กำลังจะมีงานประกาศรางวัลไมค์ทองด้วยล่ะ!”

จางเย่ตอบ “พี่รู้แล้ว”

ลูกผู้น้องคนที่สามบอกทันทีว่า “ฉันก็ได้ยินมาเหมือนกัน ไอดอลของฉัน จางหย่วนฉี ก็เป็นหนึ่งในคณะกรรมการด้วยนะงานนี้ เพื่อนที่โรงเรียนบอกว่านี่เป็นครั้งแรกเลยที่งานประกาศผลไมค์ทองเชิญดาราระดับเอสมาเป็นกรรมการได้น่ะ บางคนยังสงสัยเลยว่าไอดอลซุป’ตาร์ของฉันจะรู้เรื่องงานผู้ประกาศหรืองานพิธีกรหรือเปล่า เฮอะ น่าขำชะมัด คนพวกนั้นไม่รู้รึไงว่าคุณน้าหย่วนฉีน่ะเคยเป็นพิธีกรโทรทัศน์เมื่อหลายปีก่อนโน้น? มิหนำซ้ำรายการที่เธอเป็นพิธีกรก็ดังจะตาย เป็นเพราะเธอน่ะหันไปร้องเพลงเล่นหนังหรอกนะ ถึงได้หยุดงานพิธีกรไป ถ้าอย่างเธอไม่มีคุณสมบัติเป็นกรรมการ งั้นใครล่ะห้ะ ใครถึงจะมี? หุหุ มีคุณน้าหย่วนฉีมาปรากฏตัว งานประกาศรางวัลปีนี้ต้องมีคนดูล้นหลามแน่นอน”

จางเย่บอกอย่างแปลกใจ “เธอก็รู้เรื่องเยอะเหมือนกันนะเนี่ย”

“แน่อยู่แล้ว” เฉาเหมิงเหมิงยิ้มเพ้อ ๆ “ฉันน่ะคลั่งไคล้จางหย่วนฉีที่สุดเลย”

ลูกผู้น้องคนโตเฉาตานมองจางเย่ “รายชื่อผู้เข้าชิงก็เกือบจะสรุปแล้วนี่ ใช่ไหม? พี่ติดหรือเปล่า?”

จางเย่ยิ้มหยัน “รางวัลไมค์ทองเนี่ยนะ? ไม่เกี่ยวอะไรกับพี่สักหน่อย พี่เพิ่งเริ่มทำงานได้แค่เดือนเดียวเอง จะถูกเสนอชื่อเข้าชิงไมค์ทองได้ต้องมีประสบการณ์พิธีกรอย่างน้อยสามปี พี่ยังไกลประตูทางเข้าตั้งลิบลับ” เขาเองก็อยากจะได้รางวัลและวางแผนเพื่อการณ์นั้นไว้แล้ว หลังจากที่คว้ารางวัลและสะสมประสบการณ์ได้ครบ เขาก็จะออกจากสถานีวิทยุไปเวทีที่ใหญ่กว่านี้เพื่อพัฒนาตัวเองต่อ แต่ทว่าแม้จะตั้งเป้าหมายไว้สูงแค่ไหน เขาก็ไม่เคยคิดถึงรางวัลไมโครโฟนทองเลยแม้แต่น้อย นี่เป็นรางวัลผู้ประกาศอันทรงเกียรติที่สุดของประเทศ เขาแทรกตัวเข้าไปไม่ได้หรอกต่อให้คิดจนหัวระเบิดก็เถอะ

เฉาตานกะพริบตา “ฉันไม่ได้พูดถึงเข้าชิงรางวัลไมค์ทอง ฉันพูดถึงรางวัลไมค์เงินต่างหาก”

จางเย่หันกลับมาสนใจ “รางวัลไมค์เงินเหรอ? มันคืออะไรน่ะ?” ถ้าเขาจำไม่ผิด โลกของเขามีแต่รางวัลไมโครโฟนทอง แล้วไอ้รางวัลไมโครโฟนเงินนี่มันมาจากไหน?


“รางวัลไมค์เงินก็รางวัลผู้ประกาศหน้าใหม่ไง” เฉาตานอาจจะมีความฝันอยากเข้าวงการบันเทิง เพราะดูจะรู้เรื่องดีกว่าปกติ เธอก้มหน้าเช็คโทรศัพท์แล้วส่งมาให้ “ดูสิ รางวัลผู้ประกาศหน้าใหม่นี่สำหรับคนที่เพิ่งเข้าทำงานในวงการไม่เกินสามปี ทั้งหมดมีสิบรางวัลให้พิธีกรโทรทัศน์ แล้วก็สิบรางวัลสำหรับพิธีกรวิทยุทั้งประเทศ ดูนี่สิ”

“พี่ชาย พี่ซื่อบื้อมาก” เฉาเหมิงเหมิงเยาะเย้ย

เฉาถงเองก็พูดไม่ออกเหมือนกัน “แน่ใจนะว่าพี่เป็นผู้ประกาศน่ะ เรื่องแค่นี้ก็ไม่รู้เหรอ?”

คุณยายรีบปกป้องหลานชายทันที “ห้ามหัวเราะเยาะพี่ชายเรานะ เย่น้อยเพิ่งเริ่มทำงานได้แค่เดือนเดียวเอง”

จางเย่เหงื่อตก แน่นอนล่ะที่เขาไม่รู้เรื่องนี้ก็เพราะโลกของเขามันไม่มี ทำไมถึงได้มีรางวัลสำหรับพวกหน้าใหม่โดยเฉพาะด้วยล่ะ? แถมยังให้ตั้งสิบคนเชียวเหรอ? เขาตรวจข่าวอย่างเร็วและก็เข้าใจในที่สุด รางวัลพิเศษไมโครโฟนเงินสำหรับผู้ประกาศหน้าใหม่นี่ไม่ใช่ของกระจอก ๆ เลย มันไม่จำกัดเฉพาะส่วนกลาง แต่เป็นรางวัลระดับประเทศและมีความหมายมากทีเดียว!

ฮ่า ๆ !

เจอแล้วสิ่งที่เขาต้องการ!

จางเย่รู้สึกว่า ไม่ว่ายังไงเขาก็ต้องคว้ารางวัลนี้มาให้ได้ นี่ไม่ใช่เหรอสิ่งที่เขารอคอย? หลังจากที่ได้มาอยู่ในมือแล้ว เขาก็จะได้เป็นปลาบินในทะเลกว้าง เฮ้ย ผิดแล้ว นกกระโดดในทะเลกว้าง เฮ้ย นี่ก็ผิดอีก ฟ้าสูง...ฟ้าสูงนกบิน...ช่างเหอะ! พูดมั่วซั่วอะไรวะเนี่ย!

หลังจากล้อเลียนจางเย่แล้ว เฉาเหมิงเหมิงเริ่มพูดถึงไอดอลซูเปอร์ตาร์ของเธอ พูดตามตรงจางเย่ไม่ได้เป็นคนของโลกนี้และมีการเปลี่ยนแปลงหลายอย่างที่เขาไม่รู้ แต่ดูเหมือนทุกคนในครอบครัวจะรู้ดีว่าเฉาเหมิงเหมิงเป็นแฟนคลับสุดติ่งที่ไล่ตามซุปเปอร์สตาร์คนดัง และจางหย่วนฉีก็เป็นคนโปรดของเธอ “ฉันต้องไปดูหนังเรื่องใหม่ของคุณน้าหย่วนฉีให้ได้ เธอสวยสุดยอด แถมยังอ่อนโยน สง่างามมาก ๆ ด้วย ถ้าโตขึ้น ฉันอยากเป็นคนสวยเหมือนคุณน้าหย่วนฉีจังเลย”

น้าสะใภ้สามยิ้ม “ลูกสาวแม่ต้องสวยแน่นอนอยู่แล้ว”

เมื่อนึกขึ้นได้ เฉาเหมิงเหมิงก็หันมองจางเย่ “พี่ชาย พี่ต้องขยันทำงานมากขึ้นนะ ตอนนี้พี่เป็นแค่ดาราเล็ก ๆ เอง ดังนั้นต้องรีบสร้างชื่อเสียงไว ๆ พอพี่ขึ้นไปอยู่ระดับเดียวกับจางหย่วนฉี พี่ต้องขอลายเซ็นเธอมาให้ฉันนะ นั่นเป็นความปรารถนาที่ยิ่งใหญ่ที่สุดของฉันเลยนะ อ๊ะอ๊า ถ้าฉันได้ลายเซ็นเธอมาล่ะก็ มันต้องวิเศษมากแน่ ๆ เลย เพื่อนที่โรงเรียนต้องอิจฉาฉันที่สุด!”

จางเย่กลอกตา “ว่าใครดาราเล็ก ๆ น่ะห๊ะ?”

“ฮี่ ๆ ๆ ก็พี่เป็นแค่นั้นจริง ๆ นี่นา” เฉาเหมิงเหมิงสะบัดหางเปียไปมาแล้วพูดว่า “ถ้าพี่เอาลายเซ็นจางหย่วนฉีมาให้ฉันได้ล่ะก็ ฉันจะยอมรับก็ได้ว่าพี่เป็นดาราดังแล้วก็จะบูชาพี่เลย” 

จางเย่จงใจแย็บถาม “ถ้าฉันเอามาได้ล่ะ? เธอจะบูชาพี่ยังไง?”

เฉาเหมิงเหมิงค้อนตาคว่ำ “พอเหอะ พี่น่ะแค่จะเจอจางหย่วนฉียังไม่ได้เลย แล้วจะไปเอาลายเซ็นเธอมาได้ยังไง?” 

“ใครว่าฉันเจอเธอไม่ได้?” จางเย่คุยข่มทับทันที

เฉาเหมิงเหมิงแลบลิ้นใส่ “โม้ไม่เลิกสักที หยั่งกับฉันจะเชื่องั้นแหละ”

เฉาตานถามว่า “พี่ชายเราจะไปเอาลายเซ็นมาจากไหนกันล่ะ? คนอย่างจางหย่วนฉีน่ะเป็นใคร? ไปไหนก็มีบอดี้การ์ดห้อมล้อม ต่อให้เธอบังเอิญเจอจางหย่วนฉีเข้าจริง ๆ อาจจะไม่ได้เห็นตัวก็ได้ นั่นน่ะยิ่งกว่าไข่ในหินซะอีก”

เฉาเหมิงเหมิงบอกอย่างกระตือรือร้น “พี่ชาย ฉันหวังพึ่งพี่เต็มที่ละนะ!”

“อย่าสร้างปัญหาให้พี่ชายเราสิ” น้าสะใภ้สามบอกกับลูกสาว “เย่น้อยเพิ่งจะเปิดตัว เราน่ะไปหวังให้พี่เขาเอาลายเซ็นจางหย่วนฉีมาให้ได้ยังไงกัน?”

น้าสามที่เพิ่งกลับจากสูบบุหรี่ด้านนอกก็บอกด้วย “เย่น้อย ไม่ต้องไปเดือดร้อนกับเด็กนี่นะ”

จางเย่หัวเราะ แล้วพูดกับลูกผู้น้องคนเล็กสุดว่า “เธออยากได้จริง ๆ เหรอ?”

“แน่สิ! ฉันอยากได้ที่สุด ขนาดเก็บไปฝันเลยนะ” เฉาเหมิงเหมิงคลั่งไคล้ในตัวจางหย่วนฉีมากจริง ๆ “ต่อให้อายุสั้นลงไปปีหนึ่ง ฉันก็ยังอยากได้!”

“หยุดพูดเหลวไหลได้แล้ว” คุณยายผลักหัวเธอเบา ๆ 

เฉาเหมิงเหมิงจับหัวตัวเองแล้วบอกว่า “ก็มันจริงนี่ ฉันน่ะแฟนคลับเดนตายของคุณน้าหย่วนฉีนะ!”

จางเย่และแม่ของเขา รวมทั้งน้าสะใภ้คนอื่น ๆ ต่างหัวเราะไม่หยุดกับท่าทางตลกของเฉาเหมิงเหมิง

จางเย่จึงพูดอย่างมีลับลมคมในว่า “ได้เลย ถ้างั้นก็รอแป๊บนึง ฉันขอไปเข้าห้องน้ำก่อน” ในห้องน้ำ จางเย่เปิดกระเป๋าสตางค์แล้วดึงกระดาษชิ้นหนึ่งออกมา เขามีลายเซ็นของจางหย่วนฉีด้วยเหรอ? มีแน่นอน ก็จากครั้งที่จางหย่วนฉีเขียนโน้ตทิ้งไว้ก่อนออกจากบ้านของเขาไปยังไงล่ะ บนกระดาษเขียนไว้ว่า ‘ฉันเมมเบอร์มือถือของนายไว้แล้ว รวมไปถึงเบอร์ที่สำนักงานของนายด้วย ฉันลืมเรื่องเมื่อวานไปเรียบร้อยแล้วนะ นายเองก็ด้วยล่ะ’ ด้วยเชิงข่มขู่กราย ๆ 

ลงชื่อ 
จางหย่วนฉี

จางเย่กระแอมให้คอโล่ง ฉีกกระดาษส่วนบนออกแล้วเก็บส่วนลายเซ็นไว้อย่างดี จากนั้นก็กำไว้ในมือแล้วเดินออกไป

นอกบ้าน

เฉาเหมิงเหมิงกำลังกระโดดไปมา ร้องประกาศความรักที่เธอมีต่อจางหย่วนฉี “ยังมีตอนนั้นที่คอนเสิร์ตจบ ฉันอยู่ห่างจากเธอแค่ร้อยเมตรเอง แค่ร้อยเมตร! เกลียดตัวเองชะมัดที่ไม่กล้าวิ่งเข้าไปหา! ไม่งั้นฉันคงได้ลายเซ็นเธอมาแล้ว! เสียดายที่สุดในชีวิตเลยเนี่ย! เกลียด ๆ ๆ !”

“จริงอะ?” เฉาตานถามอย่างขัดใจ

เฉาถงขยี้ผมน้องสาวคนเล็ก “ฮ่า ๆ เอาน่าโอกาสหน้ายังมี”

ที่จริง เฉาตานและเฉาถงก็ชอบจางหย่วนฉีมากเช่นกัน แต่ไม่ถึงกับคลั่งไคล้เหมือนน้องคนที่สาม

จางเย่เดินเข้ามาหาแล้วถองใส่เฉาเหมิงเหมิงด้วยแขนของเขา จากนั้นหงายฝ่ามือออกแล้วบอกว่า “รับไปสิ”

“นี่อะไร?” เฉาเหมิงเหมิงไม่เข้าใจ “พี่เพิ่งเข้าห้องน้ำมาใช่ไหม? ไอ้หยา พี่ชายอะ สกปรกแล้วนะ!”

จางเย่แทบหน้าทิ่ม “ไม่ใช่ทิชชู่เฟ้ย! ดูดี ๆ เซ่ จิ๊ ๆ เธอนี่ไม่รู้ซะแล้วว่าพี่ชายคนนี้เจ๋งแค่ไหน”

“เอามาดูหน่อยสิ ของอะไรถึงต้องลึกลับขนาดนี้?” เฉาถงคว้าไป เปิดกระดาษโน้ตออกดูแล้วกรีดร้อง “อ๊า! ไม่จริงใช่ไหม?”

เฉาเหมิงเหมิงพลอยตื่นเต้นตามไปด้วย เธอกระโดดขึ้นมาทันที “ขอฉันดูหน่อย! ขอดูหน่อยสิ!”

เฉาถงยื่นกระดาษให้เฉาเหมิงเหมิงอย่างมึนงง “เธอควรจะเตรียมตัวเตรียมใจไว้ก่อนนะ!”

เฉาเหมิงเหมิงรับกระดาษไปอย่างลวก ๆ แต่เมื่อเห็นตัวหนังสือบนนั้นก็รู้สึกเย็นวาบตามไขสันหลัง เสียงเล็ก ๆ ตะโกนขึ้นทันที “โอ้ พระเจ้า! พระเจ้า! ลายเซ็นของจางหย่วนฉีนี่! ลายเซ็นจริง ๆ !”

ทั้งครอบครัวต่างตกใจ

“จริงเหรอ?”

“ลายเซ็นของจางหย่วนฉีเนี่ยนะ?”

“เย่น้อย ไปเอามาได้ยังไงน่ะ?”

แม้ว่าพวกผู้ใหญ่จะไม่ได้ติดตามดาราคนไหน แต่พวกเขาก็ยังรู้จักจางหย่วนฉีดี!

“พี่ชายเข้าห้องน้ำไปปลอมลายเซ็นนี่มาเหรอ?” เฉาถงถามอย่างระแวงหลังจากที่หายตกใจ เธอเปิดมือถือเข้าอินเตอร์เน็ตทันทีเพื่อหาลายเซ็นของจางหย่วนฉีมาเทียบดู

เฉาเหมิงเหมิงกับคนอื่น ๆ ต่างรุมล้อมดูด้วย!

ความจริงเปิดเผยแล้ว เหมือนกันทุกประการ!

นี่เป็นลายเซ็นจางหย่วนฉีของจริง!

เฉาเหมิงเหมิงแทบจะคลั่งตาย วิ่งวนไปรอบบ้านขณะที่ถือกระดาษไว้ด้วยสองมือ วิ่งไปตะโกนไปว่า “ได้มาแล้ว! ได้มาแล้ว!”

จางเย่ “.....เงียบหน่อยสิ”

“เพื่อนที่โรงเรียนต้องอิจฉาฉันมากแน่เลย! ต้องใส่กรอบแล้ว! ฉันจะเอาไปใส่กรอบบนกำแพงแล้วแขวนไว้เหนือเตียงตลอดกาล!” เฉาเหมิงเหมิงดีใจเหมือนขึ้นสวรรค์อยู่เป็นนาน ก่อนจะนึกถึงจางเย่ขึ้นมาได้ เธอกระโจนเข้าหา “พี่ชาย! ฉันรักพี่! ฉันรัก รัก รักพี่ที่สุดเลย!”

จางเย่ตบหลังเธอ แกล้งทำท่ารังเกียจ “ลงไปเลย ลงไป!”

เฉาเหมิงเหมิงเกาะแน่นขึ้น “พี่เอามาได้จริง ๆ เอามาได้ยังไงอะ?”

“ฉันมีวิธีของฉันน่า แต่เป็นความลับ ดังนั้นบอกไม่ได้” จางเย่สามารถเข้มงวดจริงจังได้เมื่ออยากจะทำ “เก็บให้ดีล่ะ” 

เฉาถงมองตาลุกวาว “พี่ชาย ฉันอยากได้ด้วยคน!”

เฉาตานเองก็มองจางเย่อย่างขัด ๆ เขิน ๆ “ฉันก็อยากได้เหมือนกัน”

จางเย่เหงื่อจับจนตัวเย็น “ฉันมีแค่อันเดียว เอาไว้ค่อยว่ากันคราวหลังนะ”

“พี่ชายลำเอียงอะ พี่ให้แต่เหมิงเหมิง แต่ไม่ให้พวกเรา” เฉาถงกางมือออกทำท่าอาละวาดเหมือนเด็ก ๆ “ไม่สนล่ะ ฉันอยากได้นี่นา พี่ต้องเอามาให้เราด้วยนะ!”

“คราวหน้า คราวหน้า” จางเย่บอกปัดอย่างไม่ใส่ใจ

ลายเซ็นถูกส่งต่อไปรอบ ๆ ให้ทุกคนได้ดู เฉาเหมิงเหมิงมองตามอย่างไม่เต็มใจ เมื่อมันผ่านไปยังคนถัดไป ตาเธอก็จะจ้องตามอย่างใกล้ชิด กลัวว่าพวกเขาจะทำให้มันเสียหาย

ด้วยลายเซ็นนี้ จางเย่ในสายตาของคนในครอบครัวได้เปลี่ยนไปแล้ว ถึงกับมีลายเซ็นของจางหย่วนฉีอยู่ในครอบครองได้เนี่ยนะ? พวกเขาเพิ่งตระหนักเดี๋ยวนี้เองว่า จางเย่ไม่ใช่เด็กเหลวไหลที่ทำอะไรก็ไม่สำเร็จอีกต่อไปแล้ว!
*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./65.md)