##บทที่ 80 : ทำเนียบคนดังของโลกนี้!
วันถัดมา วันเสาร์

เพราะกำลังจะเข้าฤดูใบไม้ร่วงแล้วอากาศจึงเย็นกำลังสบาย 

วันนี้เป็นวันพักผ่อน แม้จะยังไม่เข้าสุดสัปดาห์แต่จางเย่กลับได้ ‘พักร้อนระยะยาว’ เมื่อออกจากสถานีวิทยุเขาก็กลายเป็นคนอิสระไปแล้วตอนนี้

เสียงโทรศัพท์เข้าดังขึ้น

ทีแรกจางเย่ไม่ได้รับสายเพราะกำลังนอนหลับอุตุ

ทว่า มันกลับดังต่อเนื่องไม่ยอมหยุดจนจางเย่รู้สึกปวดหัว 

เขาได้แต่หาวขณะที่คว้าโทรศัพท์จากบนโต๊ะขึ้นมา “สวัสดีครับ ไม่ทราบว่าใครโทร.มา?” 

“คิดว่าใครล่ะ หา?” เสียงของแม่ดังตอบมา “ทำไมแกยังนอนอยู่อีก? นี่มันเก้าโมงกว่าแล้วนะ! แล้วฉันก็มีเรื่องจะถามด้วย! ข่าวที่ลงในหนังสือพิมพ์นี่มันอะไรกัน? เด็กเหลือขออย่างแกไปล่วงเกินเจ้านายตัวเองอีกแล้วได้ยังไง? ถ้าแกได้รางวัลไมค์เงินก็ได้ไปสิ! นั่นมันก็ดีแล้ว! ขนาดคนที่ไม่รู้เรื่องในวงการของแกอย่างฉันยังรู้จักไอ้รางวัลนี่! มันมีค่ามากจะตาย! แต่แกกลับไปพูดอะไรตอนรับรางวัลนั่น หา? ยังอยากทำงานที่นั่นอยู่หรือเปล่า?” 

จางเย่บอกอย่างงัวเงีย “ไม่อยากแล้ว”

“แกว่าอะไรนะ?” แม่เริ่มเป็นกังวล

“ผมลาออกแล้วเมื่อวานนี้ เงินเดือนก็เคลียร์เรียบร้อยแล้วด้วย” จางเย่บอกแม่ของเขา

แม่เปลี่ยนจากกังวลเป็นกรุ่นโกรธ “แกอุตส่าห์หางานจนได้แถมยังทำได้ดี! ดันลาออกทำไม!? แกโง่รึเปล่า!? นั่นสถานีวิทยุนครหลวงนะ! สถาบันใหญ่โต! แกจะหาที่ไหนดีกว่านี้ได้อีกห๊ะ? ใครจะอยากได้คนหน้าตาอย่างแก?” 

จางเย่หัวเราะอย่างจนปัญญา “แม่ ผมลาออกมาแล้ว อยู่ต่อก็ไม่มีอนาคต ขอผมพักสักสองสามวันก่อน แล้วจะหาดูที่อื่น” 

แม่กลับไม่ยอมฟัง “ไม่ต้องเลย แกรีบไปขอจดหมายลาออกคืนเดี๋ยวนี้เลย!” 

“แม่…” จางเย่ไม่รู้ว่าจะหัวเราะหรือร้องไห้ดี “ไม่ต้องห่วงหรอก งานถัดไปของผมต้องดีกว่านี้แน่ แถมต้องดีกว่ามากๆ ด้วย ผมรับรอง”

“ไม่มีทาง!” แม่ยังคงโกรธ

เสียงของพ่อกลับดังแทรกขึ้นในสายแต่ค่อนข้างเบา “ลูกเราโตแล้ว เขามีแผนของเขาเอง เธอไม่ต้องเป็นห่วงไปน่า” 

“จะไม่ให้ฉันห่วงได้ยังไง!? ตอนนี้พวกญาติๆ ทุกคนรู้กันหมดว่าลูกชายฉันเป็นคนดังเล็กๆ ในสถานีวิทยุ มาลาออกแบบนี้ ต่อไปฉันจะคุยอวดได้ยังไงล่ะ?” คุณแม่ช่างเปิดเผยจริงใจ 

จางเย่นึกขำ “เอาล่ะแม่ จบเรื่องเถอะนะ ผมจะวางสายล่ะ”

หลังจากวางสาย เขาก็หลับต่อไม่ลงอีก จึงลุกขึ้นเปิดคอมพิวเตอร์เพื่อดูข่าว 

เป็นเช่นนั้นจริงๆ มีกระทู้เรื่องงานประกาศผลรางวัลไมโครโฟนเงินเมื่อวานนี้ตามเว็บบอร์ดมากมาย เวยป๋อของจางเย่โดนแท็ก @ อย่างบ้าคลั่ง เสียงแจ้งเตือนข้อความดังรัวราวเขื่อนแตก!

“ฉันรักกลอน ‘น้ำนิ่ง’ นี่ฉิบเป๋งเลย!”

“งานของอาจารย์จางเย่ทุกชิ้นช่างสะเทือนเลื่อนลั่น!”

“ฮ่าๆ สุดติ่งเลยที่ได้ยินได้เห็น! อาจารย์จางเย่ก็บ้าดีเดือดเป็นด้วย! ติดหนึบเลย!” 

“ด่าได้ดี! องค์กรสมัยนี้เอารัดเอาเปรียบคนเกินไป! มีแต่อาจารย์จางเย่นี่แหละที่กล้าลุกขึ้นสู้และออกมาพูด!” 

“เห็นกันรึเปล่าว่าสถานะยืนยันในเวยป๋อของอาจารย์จางเปลี่ยนเป็น ‘อดีตพิธีกรวิทยุชื่อดังของช่องวรรณกรรมสถานีวิทยุนครหลวง’ แล้วนะ อาจารย์จางถูกไล่ออกหรือไง?” 

“ไม่ได้โดนไล่ออกนะ เพื่อนฉันข้างในบอกมาว่าอาจารย์ลาออกเอง” 

“ลาออกแล้วไง ไม่เห็นจะต้องไปยึดติดกับไอ้องค์กรน้ำนิ่งห่วยแตกนั่นเลย อาจารย์จาง คุณยังมีพวกเรา ไม่ว่าคุณจะไปที่ไหน พวกเราก็จะสนับสนุนคุณ!” 

“กล่าวได้ประเสริฐ! สนับสนุนจางเย่!”

“สองมือสองเท้าชี้ฟ้า กลิ้งตัวสนับสนุน!” 

“เพียง ‘น้ำนิ่ง’ หนึ่งบทกลับเป็นกระบอกเสียงแทนคำพูดในใจของผู้คน ถูกแล้ว เห็นอยู่ชัดๆ ว่ามันเป็นน้ำนิ่งเสียที่เต็มไปด้วยเศษเหล็กและของเหม็นหืน แต่กลับกล้าอวดอ้างว่าสดใส นี่เป็นสภาพที่แท้จริงในหน่วยงานของพวกเราหลายคน เหม็นเน่าไปด้วยกลิ่นซากที่พวกอสูรเดรัจฉานมันแพร่เชื้อไว้ วันจันทร์ตอนไปถึงที่ทำงาน ฉันอยากเป็นเหมือนอาจารย์จางจริงๆ ที่ตะโกนใส่หน้าเจ้านายว่า ‘ให้เหล่าอสูรเดรัจฉานอยู่มันไป โลกแบบใดที่พวกมันจักสร้างมา’ แต่ฉันก็ทำไม่ได้ ฉันยังมีครอบครัวที่ต้องเลี้ยงดู ฉันไม่กล้าออกจากงาน ฉันไม่มีความกล้าหาญเด็ดเดี่ยวเหมือนอาจารย์จาง หลังจากได้ฟังกลอนบทนี้ฉันก็ได้ตัดสินใจแล้ว จากวันนี้ไปฉันขอปวารณาตัวเองเป็นแฟนคลับเดนตายของอาจารย์จางเย่และจะไม่เปลี่ยนไปจนตาย!” 

“จะไม่เปลี่ยนไปจนตาย +1!”

จะไม่เปลี่ยนไปจนตาย +28!” 

งานชิ้นนี้ของจางเย่ได้สร้างฐานแฟนคลับออนไลน์จำนวนมากที่เป็นกลุ่มคนทำงาน!

‘น้ำนิ่ง’ แพร่ไปทั่วอินเทอร์เน็ตอย่างบ้าคลั่ง ไม่เพียงเพราะตัวกลอนที่เขียนได้ดี ฉากหลังพิเศษอย่างงานแจกรางวัลไมโครโฟนเงินก็ช่วยส่งให้มันยิ่งดังขึ้นไปอีก สร้าง ‘น้ำนิ่ง’ ให้เป็นยิ่งกว่าตำนานที่ผู้คนพูดถึงกันอย่างสนุกปาก!

ยอดฟอร์เวิร์ดบนเวยป๋อ!

ยอดคลิกตามเว็บบอร์ด!

ยอดข่าวในหน้าหนังสือพิมพ์!

ยอดวิวของวิดีโองานมอบรางวัล!

ความนิยมในตัวจางเย่กระเตื้องขึ้นอีกครั้ง แม้ว่าชื่อนี้จะไม่ได้มีอิทธิพลมากนักนอกวงการ แต่ข้างในกลับตื่นตระหนก คนในวงการหลายคนรู้จักชื่อจางเย่แล้ว!

คอมเมนต์และคำตอบที่เห็นก่อนหน้านี้เป็นของเมื่อวานเสียส่วนใหญ่

ทันใดนั้น ‘แฟนจางเย่อันดับ1’ ซึ่งสนับสนุนจางเย่สุดติ่งทุกครั้งก็แท็ก @ชื่อเขาขึ้นมา และโพสต์ข้อความใหม่พร้อมรูปใบหนึ่งบนเวยป๋อ

“ว้าว ดูทำเนียบคนดังเร็วเข้า!”

“พี่เทพอันดับ1 มีเรื่องอะไรอ่ะ?”

“ฉันแปะรูปด้วยไม่ใช่เหรอ? ไม่ได้ดูรึไง?”

“อ๋อ เห็นสิ! เหย****! อาจารย์จางเย่ติดทำเนียบคนดังระดับอีแล้ว!”

“จริงเดะ? จริงว่ะ! ขอแสดงความยินดีกับอาจารย์จางเย่ คุณค่าที่คุณคู่ควร!”

“ชาวเป่ยเหอขอแสดงความยินดีด้วยกับอาจารย์จางที่ก้าวหน้าไปอีกขั้น!”

“มีคนแค่ไม่กี่คนที่ได้เป็นคนดังระดับอีจากการแต่งกลอนและจัดรายการวิทยุใช่ไหม? นับด้วยนิ้วยังได้เลย ไม่ถึง 20 คนแน่นอน!”

“เมพว่ะ!”

“อาจารย์จางสุดยอด!”

ทุกคนตื่นเต้นยินดีกันเต็มที่

ทว่า ตัวจางเย่เองกลับงงเมื่อเห็น คนดังระดับอี? ทำเนียบคนดัง? อะไรกับอะไรน่ะ? จางเย่รู้ตัวว่าเขาไม่คุ้นเคยกับโลกนี้ เช่นโลกเก่าของเขาไม่มีรางวัลไมโครโฟนเงิน ดังนั้นจึงเปิดใจศึกษา คลิกลิงก์ที่มีคนแปะไว้เข้าไปดูเว็บไซต์ทำเนียบคนดังอย่างเป็นทางการ หลังจากที่ดู เขาก็ช็อกไปเลย เชี่**** เขานึกว่านี่เป็นเว็บไซต์ส่วนตัวหรือเป็นบอร์ดสนทนาอะไรสักแห่ง แต่ที่เห็นกลับเป็นเว็บไซต์ของหน่วยงานจัดอันดับ เขาได้แต่อึ้งเพราะมันคือสำนักงานคณะกรรมการบริหารสื่อ สิ่งพิมพ์ วิทยุ โทรทัศน์ และภาพยนตร์*

เว็บไซต์ของหน่วยงานรัฐเหรอเนี่ย?

ขนาดทำเนียบคนดังก็มีประกาศอย่างเป็นทางการด้วยเรอะ?

ตอนแรกเขาคิดว่าเป็นเว็บหลอก แต่เมื่อเช็กดูหน่วยงานอื่นที่เกี่ยวข้องแล้วพบว่ามีทั้งสมาคมนักเขียนแห่งชาติ สหภาพผู้กำกับ สมาคมบรรณาธิการ บริษัทภาพยนตร์ และองค์กรอื่นๆ จางเย่จึงเข้าใจได้ในที่สุดว่าทำเนียบคนดังคืออะไร ทำเนียบนี้เป็นมาตรฐานสากลและไม่ได้มีผลเฉพาะในประเทศเท่านั้น มันเป็นที่ยอมรับแม้ในต่างประเทศ ส่วนเงื่อนไขและตัวเลือกในการจัดอันดับ ส่วนหนึ่งใช้แรงงานคนจัดทำ แต่ส่วนใหญ่เป็นการประมวลผลทางสถิติ จึงใช้ได้ทั่วโลก ทุกประเทศใช้สูตรเดียวกันในการจัดอันดับคนดัง โดยเทียบจากกระแสของความนิยมและอิทธิพลโดยรวมของบุคคล มันจึงมีอำนาจเบ็ดเสร็จไม่มีสิ่งอื่นเทียบได้!

ในโลกของจางเย่ก็มีการจัดอันดับคนดังเช่นกัน

อาทิเช่น คนดังต่างประเทศระดับบี หรือคนดังในประเทศระดับเอส

แต่ที่นั่น ทำเนียบคนดังไม่มีสูตรตายตัวหรือไม่มีข้อสรุปเบ็ดเสร็จ ขึ้นอยู่กับมุมมองของแต่ละบุคคล ซึ่งจะนับก็ต่อเมื่อคนส่วนใหญ่ให้การยอมรับ ถ้าเทียบกันแล้วคลุมเครือกว่ามาก อาทิเช่น คนดังคนหนึ่งอาจจะจัดอยู่ในระดับเอโดยคนในวงการ แต่คนนอกอาจจะคิดว่าเขาอยู่ระดับบี หรือคนดังบางคนที่คนทั่วไปคิดว่าอยู่ระดับบี แต่มืออาชีพและคนในวงการจัดไว้แค่ระดับซีก็มี แล้วคุณจะฟังใครล่ะ? อันดับของคนดังคนนี้ควรจะเป็นระดับไหน? มันไม่มีความแน่นอนเพราะไม่มีเส้นแบ่งที่ชัดเจน!

แต่ที่โลกนี้มันต่างกัน!

มีสูตรการให้คะแนนและกฎเกณฑ์ต่างๆ มากมาย เมื่อผ่านการขัดเกลามาหลายปีก็ได้ออกมาเป็นกฎเกณฑ์การตัดสินที่เกือบจะสมบูรณ์แบบ จนเป็นที่ยอมรับขององค์กรรัฐและเอกชนรวมทั้งประชาชนทั่วไป แม้แต่ตัวคนดังเองก็ยังยอมรับ! ทำให้การจะรู้ว่าคนดังคนไหนอยู่ระดับไหนไม่ใช่เรื่องยุ่งยากอีกต่อไป แค่เปิดดูทำเนียบก็ได้แล้ว!

ภายในประเทศ มีการแบ่งออกเป็น 7 ระดับ

ระดับเอส เอ บี ซี ดี อี

ระดับที่เจ็ดไม่ได้เรียกว่าคนดังระดับเอฟ ในโลกนี้คนพวกนี้จะถูกเรียกรวมๆ ว่า ‘บุคคลสาธารณะ’

หลังจากตรวจสอบและย่อยข้อมูลอยู่นาน จางเย่จึงเข้าใจในที่สุด ทำเนียบคนดังของทั้งสองโลกคล้ายกันแต่ก็แตกต่างกันด้วย อย่างในโลกเดิม เมื่อพูดถึงคนดังระดับอี มันเป็นคำที่รู้กันเอง ไม่ได้มีระดับอีจริงๆ ในโลกนั้น ความหมายของมันคือคนดังระดับล่างสุดและพวกเหมือนจะดัง ทำเนียบจริงอย่างมากก็มีแค่ระดับเอ บี ซี และดี อันที่จริงระดับดีเองก็ไม่ใช่สิ่งที่หลายคนให้การยอมรับ มีข้อโต้แย้งกันมากมาย แต่ในโลกนี้มีเส้นแบ่งเขตชัดเจน คนดังระดับเอก็คือระดับเอ ระดับอีก็คือระดับอี ชัดเจน!

ยังมีข้อแตกต่างอีกอย่างหนึ่ง

อาจเป็นเพราะวงการบันเทิงในโลกนี้พัฒนาไปไกลกว่า คนในวงการมีการข้ามฟากกันไปมามากกว่า คะแนนเรตติ้งจึงเป็นคะแนนแบบภาครวม

ความโดดเด่นเป็นสิ่งสำคัญ

อิทธิพลเป็นสิ่งสำคัญ

ความเหนียวแน่นของฐานแฟนคลับเป็นสิ่งสำคัญ

คุณภาพผลงานเป็นสิ่งสำคัญ

ต้องมีผลงานที่ดีออกมาอย่างต่อเนื่องเป็นชั่วระยะเวลาหนึ่งและผลงานเหล่านั้นต้องยังไม่ตกยุค

พูดรวมๆ ก็คือไม่ว่าจะอยู่ในวงการไหน อันดับจะขึ้นอยู่กับความสามารถโดยรวม!

อย่างเช่น พวกนักเขียนอิสระหรือพวกบล็อกเกอร์ชื่อดัง พวกเขาถือว่าเป็นคนดังไหมในโลกของจางเย่? เป็นสิ! โดดเด่นมากไหม? มากสิ! แล้วพวกเขาอยู่ระดับไหนล่ะ? คงไม่มีใครตอบได้ เพราะไม่มีระบบจัดอันดับคนที่ทำงานในวงการสิ่งพิมพ์ อย่างมากเมื่อมีคนเอ่ยชื่อขึ้นมา ทุกคนก็จะรู้กันเองว่าเป็นนักเขียนระดับเอในวงการสิ่งพิมพ์ แต่โลกนี้กลับจับมารวมกันได้หมด ไม่ว่าจะแต่งนิยาย หนังสือเด็ก บทกวี หรือแม้แต่ศาสตราจารย์ในมหาวิทยาลัยและนักธุรกิจเงินล้านที่เป็นที่สนใจ ก็สามารถติดทำเนียบคนดังได้จากความสามารถและองค์ประกอบอื่นๆ เมื่อใช้สูตรสถิตินี้คำนวณตัวเลขออกมา ก็จะจัดลำดับได้ทันที!

นี่คือทำเนียบคนดังของโลกนี้!

จางเย่ได้ใช้ ‘น้ำนิ่ง’ ก้าวจากบุคคลสาธารณะเข้าสู่ทำเนียบคนดังระดับอี ถือว่าเป็นก้าวใหญ่และสามารถเรียกได้อีกว่าจางเย่ก้าวเข้าสู่วงการบันเทิงอย่างเต็มตัวแล้ว ต้องเข้าใจด้วยว่าไม่ว่าจะเป็นเห็ดแดงน้อย รองประธานจากสมาคมนักเขียนนครหลวง หรืออัสนีไพศาลและพรรคพวก ต่างถูกจัดเป็นบุคคลสาธารณะ หรืออย่างเถียนปินกับจางเหย่ก็อยู่ในกลุ่มหลายหมื่นของบุคคลสาธารณะ ไม่ได้มีอันดับด้วยซ้ำไป

จางเย่ได้แซงหน้าพวกเขาไปแล้ว!

ต่อให้คนดังระดับอีจะต่ำสุดก็เถอะ แต่ยังถือว่าเป็นคนดัง!

ทว่า เขายังต้องไปอีกไกล นี่มันแค่เพิ่งเริ่มต้น!


-*-*-*-*-*-*-*-*-*-*-*-*-*-*-*-*-*

* หน่วยงานที่มีหน้าที่กำกับ ดูแล เซ็นเซอร์สื่อทุกชนิด สามารถเซ็นเซอร์ได้ทั้งเนื้อหาและตัวบุคคล ชื่อทางการของหน่วยงานนี้ในภาษาอังกฤษคือ State Administration of Press, Publication, Radio, Film and Television of the People’s Republic of Chinaต่อไปในเรื่องจะเรียกตามชื่อย่อภาษาอังกฤษว่า SAPPRFT


[Go To Next Chapter]( ./82.md)