##บทที่ 56 : กลอนบทแล้วบทเล่า!
เที่ยงตรง

การออกอากาศสดจากหอประชุมก็เริ่มขึ้น

เวทีได้รับการตกแต่งอย่างงดงามด้วยการปูพรมและประดับด้วยดอกไม้ โดยมีพิธีกรหนุ่มหล่อสาวสวยทำหน้าที่เป็นผู้ดำเนินรายการ แต่น่าเสียดายที่มีเพียงแค่เจ้าหน้าที่และสมาชิกครอบครัวที่อยู่ในหอประชุมเท่านั้นที่ได้เห็น ผู้ฟังทางวิทยุไม่มีโอกาสได้ชม ทำได้แค่ฟังเสียงของพวกเขาเท่านั้น

“สวัสดีครับเพื่อนๆ ผู้ฟัง สบายดีไหมครับ”

“ผมจางหั่วรับหน้าที่เป็นพิธีกรในวันนี้ครับ แล้วนี่คือพิธีกรร่วมของผม ซุนเมิ่งเจี๋ย”

“ผู้คนกลับมาสังสรรค์พร้อมหน้าพร้อมตากันอีกครั้งในช่วงเทศกาลไหว้พระจันทร์ เราขอต้อนรับคุณผู้ฟังทุกท่านเข้าสู่รายการวันนี้ของช่องข่าว ช่องวรรณกรรม และช่องดนตรี ซึ่งเราได้ทำการออกอากาศสดงานชุมนุมบทกวีเทศกาลไหว้พระจันทร์ค่ะ!”

พิธีกรสองคนนี้เป็นดาวของช่องข่าว พวกเขาได้รับการยอมรับว่ามีฝีมือเป็นอันดับต้นๆ ของสถานี พูดจาคล่องแคล่วไม่ติดขัดและแทบไม่เคยทำพลาด การได้รับเลือกให้มาดูแลงานใหญ่อย่างนี้เป็นเพราะพวกเขาได้รับความชื่นชมอย่างมากจากสถานี หลังจากกล่าวแนะนำตัวไปเล็กน้อยพวกเขาก็เริ่มแนะนำแขกของวันนี้

“ขอต้อนรับรัฐมนตรีช่วยว่าการกระทรวงศึกษาธิการ เฉินคุน!”

“รวมไปถึง รองประธานสมาคมนักเขียนอาจารย์เมิ่งตงกั๋ว!”

“นักกวีผู้มีชื่อเสียง อัสนีไพศาล!”

“นักเขียนนิทานเด็กผู้โด่งดัง อาจารย์เห็ดแดงน้อย...”

ทุกๆ การแนะนำตัวเต็มไปด้วยเสียงปรบมือ

หลังจากแนะนำตัวเสร็จ พิธีกรจางหั่วพูดอย่างสดใสว่า “ก่อนเริ่มงานชุมนุมบทกวี ขอกล่าวเชิญอาจารย์บางท่านจากสมาคมนักเขียนมาร่วมร่ายกวีเปิดงานบนเวที พวกเราหวังว่าผู้ฟังหน้าวิทยุจะมีครอบครัวที่สุขสมบูรณ์ ขอให้ความฝันบันดาลเป็นความจริง และหวังว่างานสังสรรค์รวมสมาชิกครอบครัวของทุกท่านจะบังเกิดวิสิฐสุข!”

บทกลอนสำหรับเปิดงานได้ทำการเตรียมไว้ก่อนเริ่มงานแล้ว

เมิ่งตงกั๋วเป็นคนแรกที่ขึ้นมาบนเวทีและร่ายกลอนอย่างแผ่วเบา “หลายกลางสารทฤดูล้วนผ่าน น้อยนักจักพบหน้า ขอชดเชยในวันนี้ ให้ปิติยินดีเพื่อเป็นอนุสรณ์”

เพียงวรรคเดียวนี้ ทุกคนที่ได้ฟังก็ทราบทันทีว่ากลอนบทไหนที่พวกเขาจะท่องออกมาเพื่อนำทุกคนเข้าสู่บรรยากาศของงานฉลอง คงมีแต่จางเย่เพียงคนเดียวเท่านั้นที่ไม่เคยได้ยินกลอนบทนี้

อัสนีไพศาลขึ้นมาบนเวที “มองผ่านในกระจกบังเกิดสองจันทร์ส่อง”

เจิ้งอันปางขึ้นมาบนเวที “ความเงียบปกคลุมด้วยเงาหมู่แมกไม้”

ผู้อาวุโสจากจากสมาคมนักเขียนที่จางเย่ไม่รู้จักเป็นคนที่สามที่ตามขึ้นมา “หอมกลิ่นสุคนธรสจากบทขับกล่อมจากไม้ใหญ่”

ประโยคสุดท้ายถูกร่ายขึ้นมาโดยเมิ่งตงกั๋วเพื่อจบกลอน “แผ่กระจายทั่วสารทฤดู”

ผู้คนปรบมืออย่างกระตือรือร้น จางเย่ก็ร่วมปรบมือด้วยหลังจากได้ฟัง กลอนบทนี้ไม่เลวเลย ไม่เลวเลยจริงๆ

กลอนบทนี้ชื่อว่า ‘เวลาสำหรับความปรารถนาดี’ เขียนโดยหม่ารุ่ยหง กวีที่มีชื่อเสียงของโลกนี้ ด้วยเหตุผลบางประการ กลอนบทนี้จึงมีชื่อเสียงไปทั่ว มักจะถูกใช้เป็นไฮไลท์ของเทศกาลไหว้พระจันทร์เสมอ มีเพียงแค่คนอย่างจางเย่ผู้ไม่เข้าใจโลกนี้ จึงไม่เคยได้ยินกลอนบทนี้ มีไม่กี่คนเท่านั้นที่ไม่รู้จัก ‘เวลาแห่งความปรารถนาดี’ ใครก็ตามไม่ว่าจะอายุเท่าไรหรือเพศไหน หรือแม้แต่คนจากข้างถนนก็สามารถท่องกลอนบทนี้ได้ ใช่แล้ว ถ้าจะให้เปรียบเทียบละก็คงเหมือน 
‘เกี่ยวข้าวฟางกลางความร้อนยามเที่ยงวัน หยาดหยดเหงื่อตกลงสู่เบื้องล่างพื้นพสุธา’ ในโลกของจางเย่ 

จางเย่ไม่มีเจตนาดูแคลนวีรบุรษทั้งหลายของโลกนี้อีกต่อไป โลกใบนี้ก็เต็มไปด้วยคนรุ่นก่อนที่มากความสามารถเช่นกัน

หลังจากกลอนได้ถูกร่ายจนจบลง รัฐมนตรีช่วยว่าการกระทรวงศึกษาธิการเฉินคุน ก็ได้ก้าวไปที่แท่นประกาศเพื่อกล่าวสุนทรพจน์ ถัดมา รองผู้อำนวยการสถานีเจี่ยก็ตามขึ้นไปบนเวทีเพื่อกล่าวเปิดงาน และอวยพรให้ทุกคนมีความสุขในเทศกาลไหว้พระจันทร์ในนามของพนักงานสถานีวิทยุนครหลวงทุกคน

หลังจากนั้นไม่นาน ไฮไลท์หลักของงานก็เริ่มต้นขึ้น

พิธีกรหญิงซุนเมิ่งเจี๋ยพูดพร้อมร้อยยิ้มสดใส “ขอขอบคุณสุนทรพจน์ของท่านรองฯ เจี่ยค่ะ รายการต่อไปจะเป็นช่วงประกวดบทกวี ขออนุญาตพูดถึงกฎเกณฑ์ของการประกวดก่อนนะคะ ไม่ว่าบทกวีนั้นจะถูกแต่งขึ้นโดยอาจารย์จากสมาคมนักเขียนที่อยู่ที่นี่ หรือโพสต์ขึ้นบนเว็บไซต์หลักของเราโดยคุณผู้ฟังทางบ้าน หากคุณผู้ฟังชื่นชอบก็สามารถจะโหวตให้กลอนบทนั้นได้สามครั้ง วันนี้ทางเราได้เชิญสักขีพยานการตรวจนับคะแนนมาจากเขตเฉิงตง เรามาดูกันสิว่าใครจะรับการโหวตให้เป็นสามอันดับแรก ดังนั้นโปรดรักษาคะแนนโหวตของท่านไว้ให้ดีนะคะ”

จางหั่วยิ้ม “เอาล่ะครับ อาจารย์ท่านใดจะขึ้นเวทีเป็นคนแรกครับ”

มีคนจากสมาคมนักเขียนเป็นโหล หลังจากมองกันไปมา เมิ่งตงกั๋วก็ก้าวออกมาข้างหน้า “เหอๆ ในเมื่อไม่มีใครก้าวออกมา ดังนั้นขอผมเป็นคนแรกก็แล้วกัน ผมมีกลอนบทหนึ่งอยู่” เมิ่งตงกั๋วหยิบไมโครโฟนตั้งสมาธิแล้วเริ่มพูดอย่างนุ่มนวล “กลอนบทนี้มีชื่อว่า ‘ห้วงคำนึงแห่งคืนฝนพรำกลางสารท’ ”

“บุปผชาติกลีบแน่นราโรย จันทร์เพ็ญโหยไห้ครวญแรมร้าง”

“ทิวาเจ้าผลิบานงามสล้าง อัสดงอ้างว้างลาลับกลับกลาย”

“ยามพร้อมหน้าแน่นแฟ้นเฟื่องฟู เพียงแตกหมู่สารทเศร้าห่างหาย”

“เอนเขนยยินสดับอัสนีกราย พิรุณปรายรำลึกตรึกราตรี”*

อัสนีไพศาลเป็นคนแรกที่ปรบมือ “กลอนประเสริฐ!”

ชายหนุ่มอีกคนจากสมาคนนักเขียนพูด “ประธานเมิ่งฝีมือดีขึ้นอีกแล้ว!”

เจิ้งอันปางพยักหน้าตาม “เขียนได้ดีมาก ทุกวันนี้มีกลอนเกี่ยวกับงานสังสรรค์ครอบครัวในช่วงเทศกาลไหว้พระจันทร์อยู่เป็นจำนวนมาก แต่กลอนนี้กลับทวนกระแสด้วยการเขียนเกี่ยวกับการแยกจาก ความบกพร่อง และน้ำตา มันอาจจะไม่ทำให้เห็นภาพของงานเลี้ยงรื่นเริงพบปะญาติมิตร จึงดูเหมือนจะไม่เข้ากับเทศกาลแบบนี้ แต่กลับยิ่งทำให้ผู้คนสะท้อนและเห็นค่าของการได้อยู่พร้อมหน้าพร้อมตากันมากยิ่งขึ้น นี่เป็นการเขียนเกี่ยวกับเทศกาลไหว้พระจันทร์ในอีกมุมหนึ่ง ‘รำลึกตรึกราตรี’ กลอนส่วนนี้ก็เขียนได้ดีมาก ไฮ้ ผมชักรู้สึกไม่ค่อยมั่นใจในกลอนของตัวเองแล้วสิ”

เห็ดแดงน้อยยิ้มกว้าง “พี่เจิ้ง อย่าไปแข่งกับพวกเขาสิ พวกเราเป็นนักเขียนนวนิยาย ควรจะฉุนเฉียวตายเพราะแข่งแต่งกลอนกับพวกเขาอย่างงั้นเหรอ?”

เจิ้งอันปางหัวเราะ “นั่นสินะ”

พิธีกรสองคนบนเวทีก็ป้อยอตามน้ำ แล้วกล่าวแนะนำพวกเขาให้กับผู้ฟังทางบ้านที่ไม่สามารถเห็นได้ว่าเกิดอะไรขึ้น “นี่คือผลงานใหม่ของท่านรองประธานสมาคมนักเขียนนครหลวงนะครับ ว้าว แค่ได้ฟังก็รู้สึกเคลิบเคลิ้มเชียวละครับ”

เมิ่งตงกั๋วหัวเราะ “ไม่ขนาดนั้นหรอกครับ เหอะๆ ถ้าผู้ฟังคิดว่ามันเป็นกลอนที่ดี อย่าลืมที่จะโหวตให้ผมนะครับ ผมมาที่นี่พร้อมความกังวลนิดหน่อย ถ้าผลโหวตออกมาน้อยเกินไป ผมคงไม่มีหน้าจะกลับบ้านแน่ๆ ช่วยโหวตให้ผมด้วยนะ ”

จางหั่วพูด “ประธานเมิ่งช่างถ่อมตัว”

“นั่นสิคะ” ซุนเมิ่งเจี๋ยพูดต่อ “ฉันคิดว่ากลอนบทนี้ดูมีแววได้แชมป์นะคะเนี่ย”

“แหม นี่เพิ่งจะกลอนบทแรกเองไม่ใช่เหรอครับ?” จางหั่วแกล้งถามเหมือนไม่รู้
“หึๆ จางหั่ว พนันกับฉันไหมล่ะคะ? ฉันว่ากลอนบทนี้ต้องได้ที่หนึ่งแน่ๆ” อย่างแรกซุนเมิ่งเจี๋ยกำลังไว้หน้าให้เกียรติเมิ่งตงกั๋ว อย่างที่สองเธอคิดว่ากลอนบทนี้ดีจริงๆ

จางหั่วกล่าวต่อ “ได้สิ จะพนันอะไรล่ะ? ผมน่ะ...ขอพนันว่ากลอนนี้จะต้องได้ที่หนึ่งเช่นกัน!”

ฟังพวกเขาตบมุกตลกกันไปมาทำให้ผู้ฟังหัวเราะ จริงๆ แล้วหลายคนก็เห็นด้วย เมิ่งตงกั๋วเป็นมืออาชีพในด้านนี้ กลอนของเขาจะแย่ได้อย่างไร? ด้วยความสามารถและสถานะของเขา เมิ่งตงกั๋วผู้เป็นหัวหน้าของสมาคมนักเขียน และค่อนข้างมีชื่อเสียงในเมืองหลวง ทั้งยังมากประสบการณ์ ถึงแม้กลอนของเขาจะไม่ถูกยกยอไปถึงสวรรค์ แต่ก็ยังเปี่ยมไปด้วยคุณภาพ มันเป็นเรื่องยากทีเดียวที่กลอนนี้จะไม่ได้ที่หนึ่ง

เมิ่งตงกั๋วเดินลงจากเวที

คนที่สองคือเจิ้งอันปาง เมื่อขึ้นมาบนเวที เขากล่าวเสริมคำของเมิ่งตงกั๋ว “ประธานเมิ่งบอกว่าเขารู้สึกกังวล จริงๆ แล้วความกังวลของผมกลับมากกว่าเสียอีก ต้องขึ้นมาต่อจากประธานเมิ่ง นี่เขาพยายามทำให้ผมต้องอับอายขายขี้หน้าหรือเปล่าเนี่ย? ช่างเถอะ ก่อนอื่นผมขอออกตัวว่าผมไม่เชี่ยวชาญกลอนโบราณ ดังนั้นขอผมสร้างบรรยากาศให้สดใสขึ้นด้วยกลอนสมัยใหม่แล้วกันนะครับ”

หลังจากนั้นไม่กี่นาที เขาก็ร่ายกลอนเสร็จ

ทุกคนตกตะลึง เสียงตบมือดังกึกก้อง

เมิ่งตงกั๋วยกย่อง “เสี่ยวเจิ้งคนนี้นี่ ชอบถ่อมตัวเสมอ แต่ที่จริงแอบรังสรรค์ผลงานชั้นยอดเอาไว้”

คนอื่นๆ จากสมาคมนักเขียนไม่ได้คิดเลยว่า นักเขียนนวนิยายโรมานซ์จะสามารถแต่งกลอนสมัยใหม่ได้ดีขนาดนี้ มันอาจจะไม่ได้ดีกว่ากลอนของเมิ่งตงกั๋วแต่สามารถแข่งเอาที่สองหรือที่สามได้อย่างแน่นอน

คนที่สามที่ก้าวขึ้นไปบนเวทีเป็นนักเขียนหนุ่ม เขาไม่ได้ร่ายกลอนแต่ร่ายวลีเป็นเนื้อเพลง ถึงแม้มันจะไร้ซึ่งเสียงดนตรีประกอบ แต่เนื้อร้องก็สดใสสละสลวย ดูมีความคิดสร้างสรรค์มากทีเดียว

คนที่สี่คือเห็ดแดงน้อย เมื่อขึ้นมาเธอกล่าวว่า “ขอฉันออกตัวก่อนเลยว่า ฉันไม่ค่อยมีพรสวรรค์ทางด้านบทกวี ฉันเขียนแต่เทพนิยาย ดังนั้นวันนี้ฉันจะขอเล่านิทาน” เธอเริ่มเล่าเรื่องออกมา เนื้อหาของมันเกี่ยวกับการอุปมาดวงจันทร์ให้เป็นมนุษย์ มันค่อนข้างสวยงามเลยทีเดียว

ผลงานชิ้นแล้วชิ้นเล่า

คนแล้วคนเล่า

ทุกคนที่เป็นสมาชิกของสมาคมนักเขียนล้วนไม่ธรรมดา พวกเขาแสดงความสามารถของตัวเองออกมาอย่างเต็มที่

คนสุดท้ายที่ขึ้นมาคืออัสนีไพศาล เป็นที่รู้กันทั่วว่ากลอนของเขามักจะแสดงออกถึงความโอ่อ่าอลังการ เหมือนกับบุคลิกของเจ้าตัว ด้วยเหตุนี้นัยยะของเทศกาลไหว้พระจันทร์จึงขัดแย้งกับพื้นฐานของเขาอยู่บ้าง เขาขับลำนำออกมาแต่ผลตอบรับกลับไม่เป็นไปตามที่เขาหวังไว้ มันไม่ได้รับเสียงปรบมือมากนัก แต่อย่างไรก็ตาม ด้วยคุณค่าในเชิงวรรณกรรมของมัน ลำนำนี้จึงสร้างผลกระทบต่อผู้คนได้มาก เมิ่งตงกั๋วและอาจารย์คนอื่นๆ จากสมาคมนักเขียนต่างชมเชยเขาหลังจากเดินลงมากจากเวที

“อัสนีไพศาล นี่เป็นลำนำที่ยอดมาก”

“อย่าไปสนใจเสียงปรบมือเลย มันยอดมาก”

“เสียงปรบมือไม่ค่อยมากนักเพราะพวกเขาขาดความเข้าใจ ยังไม่ได้ศึกษาจนลึกซึ้ง ถ้าพวกเขาได้ฟังอีกหลายครั้ง หลังจากการวิเคราะห์ตรึกตรอง พวกเขาจะรับรู้ได้ว่านี่เป็นสิ่งที่น่าจดจำ”

อัสนีไพศาลพูดอย่างเฉยเมย “ผมก็คิดว่ามันดีพอควร”

งานชุมนุมบทกวีเริ่มมาเกือบหนึ่งชั่วโมงแล้ว ตอนนี้เป็นเวลาเกือบบ่ายโมง 

พิธีกรจางหั่วยื่นมือไปจับไมโครโฟน “ขอบคุณสำหรับผลงานที่น่าสนใจจากเหล่าอาจารย์จากสมาคมนักเขียนนะครับ วันนี้นับว่าได้เปิดหูเปิดตาเป็นอย่างยิ่ง ผลงานทุกชิ้นล้วนทำให้ผมไม่อยากพลาดไปแม้แต่เพียงคำเดียว คาดว่าท่านผู้ฟังที่อยู่หน้าวิทยุคงจะมีความสุขที่ได้ฟังกลอนไพเราะเสนาะหูนะครับ เอาล่ะครับ รอช้าอยู่ไย รีบโหวตให้แก่ผลงานที่ท่านชอบเลยครับ! เส้นตายของการโหวตคือบ่ายสองตรงของวันนี้นะครับ ตอนนี้เจ้าหน้าที่บอกพวกเราว่าต้องใช้เวลาห้านาทีในการตรวจสอบผลโหวต ด้วยเหตุนี้งานชุมนมบทกวีจึงยังคงมีเวลาเหลืออีกหนึ่งชั่วโมงกับห้านาทีนะครับ เอาล่ะ เวลาที่เหลือเราจะทำอะไรดี? ขอให้พวกเราประกาศผลอันดับจากการโหวตทางเว็บไซต์ ทุกคนสามารถรับฟังผลงานจากชาวเน็ตในเวลานี้ได้เช่นกัน”

พิธีกรหญิงซุนเมิ่งเจี๋ยถือแท็บเล็ต เนื่องจากในหอประชุมไม่มีสัญญาณโทรศัพท์ อุปกรณ์การออกอากาศจึงมีช่องสัญญานแบบไร้สายเป็นของตัวเอง เพื่อให้พวกเขาสามารถใช้งานอุปกรณ์ต่างๆ ได้ “อืม เอาล่ะค่ะ สำหรับอันดับหนึ่งคือผลงานของอาจารย์เมิ่งตงกั๋ว ดิฉันจะประกาศผลของสิบอันดับแรกต่อเลยนะคะ”

ที่หนึ่ง : เมิ่งตงกั๋ว 23,019 โหวต

ที่สอง : เจิ้งอันปาง12,553 โหวต

ที่สาม : ตงเฟย 9,813 โหวต

ที่สี่ : เห็ดแดงน้อย 9,681 โหวต

และอื่นๆ ตามมา สิบอันดับแรกเป็นคนของสมาคมนักเขียนทั้งหมด โดยเมิ่งตงกั๋วเป็นผู้นำทิ้งช่วงห่างไปไกล ตงเฟยเองก็เป็นนักกวีที่มีชื่อเสียงในด้านกวีสมัยใหม่ของสมาคม พวกเขากวาดอันดับต้นๆ ไปหมด แม้กระทั่งกลอนของอัสนีไพศาลที่ไม่ค่อยได้รับผลตอบรับอย่างดีจากเหล่าทีมงานของสถานีก็ยังได้อันดับสิบ มีเพียงอันดับที่สิบเอ็ดเท่านั้นที่เป็นผลงานจากชาวเน็ต

พิธีกรประกาศต่อ

ผลงานชิ้นนี้ที่มีชื่อว่า ‘วายุทะลุผ่านพ้นหมู่เมฆา’ นั้นไม่เลวเลย แต่มันก็แค่ไม่เลว มันมีความต่างชั้นระหว่างมืออาชีพและมือสมัครเล่นเสมอ ซึ่งมองเห็นได้จากคะแนนโหวต

-*--*-*-*-*-*-*-*-*-*-*-*-*-*-*-*-*-*-*-*-*-*-*-*-
*ในบทกลอนนี้กล่าวถึง การคิดคำนึงถึงครอบครัวที่ไม่ได้เจอกันนาน


[Go To Next Chapter]( ./58.md)