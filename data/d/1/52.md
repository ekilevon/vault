##บทที่ 51 : สหายจางน้อยโดนด่าอีกแล้ว!
ค่ำคืนนี้ช่างยาวนานนัก

ขณะนี้เป็นเวลาห้าทุ่ม

หลังจากรับประทานอาหารเสร็จ นางฟ้าซูเปอร์สตาร์จางหย่วนฉีก็นั่งพิงหัวเตียงกอดอกด้วยมือข้างเดียวพร้อมเล่นมือถือไปพลางๆ ดูเหมือนว่าเธอกำลังส่งอีเมลติดต่อใครสักคนเรื่องงานอยู่ ใบหน้าของเธอจึงดูเคร่งขรึมยิ่งนัก หญิงสาวไม่สนใจจางเย่ที่นั่งเป็นหัวหลักหัวตอแม้แต่น้อย

หญิงสาวเป็นคนที่ฆ่าลาทิ้งหลังจากโม่แป้งเสร็จ*แล้วจริงๆ นั่นแหละ!

นี่เธอลืมไปหรือเปล่าว่าเพราะพี่ชายคนนี้หรอกนะเธอถึงได้อิ่มท้องน่ะ?

จางเย่ก็รู้เช่นกันว่าบุคคลพิเศษอย่างเธอต้องยุ่งตลอดเวลาเป็นปกติอยู่แล้ว ดังนั้นชายหนุ่มจึงไม่ได้ไปรบกวนซูเปอร์สตาร์คนดังมากนัก จะให้พูดอีกอย่างคือเขาไม่กล้าไปกวนนั่นแหละ จางหย่วนฉียืนอยู่บนจุดสูงสุดของวงการบันเทิงในประเทศนี้ ขณะที่เขาเปรียบได้ดั่งลูกนกน้อยที่ขนเพิ่งจะผลัดเท่านั้นเอง ตอนนี้ตัวเขาเองยังถือว่าเป็นเซเลบริตี้ไม่ได้ด้วยซ้ำ อย่างมากก็จัดได้แค่ว่าเป็นบุคคลสาธารณะ ช่องว่างระหว่างหญิงสาวและชายหนุ่มช่างห่างไกลราวฟ้ากับดินเลยทีเดียว จางเย่ตระหนักถึงเรื่องนี้ดี อีกอย่างเขาก็เคารพเธอในฐานะผู้อาวุโสของวงการอีกด้วย

เมื่อเปิดคอมพิวเตอร์แล้ว ชายหนุ่มจึงเริ่มทำเรื่องเดิมๆ ตามกิจวัตร เขาเปิดดูหน้าเวยป๋อของตัวเองเป็นอย่างแรกแล้วก็อดรู้สึกมึนงงขึ้นมาไม่ได้ ทำไมบนเวยป๋อของเขาถึงมียอดฟอร์เวิร์ดมากมายขนาดนี้ล่ะ? เมื่อเข้าไปดูจางเย่พลันเข้าใจถึงเรื่องที่เกิดขึ้น ‘นกบนฟ้ากับปลาในน้ำ’ แต่เดิมมียอดฟอร์เวิร์ดแค่สองสามพันเท่านั้นซึ่งไม่มากนัก แต่ตอนนี้มันกลับมากกว่าแปดพันไปเสียแล้ว เพิ่มขึ้นสามเท่าเลยเชียวนะ! หลังจากรู้สึกประหลาดใจได้สักพัก จางเย่ก็ไม่สนใจมันอีก ในโลกเก่าของเขา ‘นกบนฟ้ากับปลาในน้ำ’ มีจำนวนคลิกบนอินเทอร์เน็ตมากกว่าหลักร้อยล้านด้วยซ้ำ จะมีสักกี่คนที่ไม่เคยอ่านมัน? เพราะฉะนั้นการที่ผลงานของชายหนุ่มเริ่มติดกระแสขึ้นมาจึงถือว่าสมเหตุสมผล งานประพันธ์ที่ดีจะไม่มีวันถูกลบเลือน ส่วนเหตุผลที่ทำให้กลอนของเขาเริ่มมีคนติดตามมากขนาดนี้ก็คงจะขึ้นอยู่กับปัจจัยอื่นๆ ด้วย อย่างเช่น ‘คนขุดสุสาน’ นิทานต่างๆ และบทกวีอื่นๆ ของเขา มีคนรู้จักชื่อของเขาเพิ่มขึ้นทีละเล็กทีละน้อย ผู้คนเหล่านั้นคงเริ่มตามดูผลงานในสายงานอื่นๆ ของจางเย่ ทำให้ผลงานชิ้นหนึ่งช่วยเกื้อกูลผลงานอื่นๆ ของเขาต่อกันไปเป็นทอดๆ นั่นเอง!

“กลอนประเสริฐ!”

“ฉันเพิ่งจะเห็นกลอนที่ยอดเยี่ยมก็วันนี้เอง!”

“ทำไมมีคนฟอร์เวิร์ดมากจัง ไหนขอฉันดูบ้างสิ”

“คลาสสิกยิ่งนัก จางเย่ผู้นี้เป็นใครกัน?”

“พวกนายเพิ่งจะเห็นกันงั้นเหรอ? กลอนนี่แต่งมาได้ตั้งเดือนกว่าแล้ว แถมยังเป็นกลอนที่ใช้ช่วยชีวิตคนด้วยนะ นี่มันกลอนในตำนานชัดๆ เลย!”

จางเย่นั่งดื่มด่ำไปกับคอมเมนต์ดีๆ ของผู้คนมากมายราวกับอยู่ในห้วงภวังค์ ความเห็นหลายอันเป็นแง่บวกอย่างมาก ขณะที่เขากำลังรู้สึกดีเมื่อได้อ่านคอมเมนต์พวกนั้น ใครบางคนก็ได้โพสต์ขึ้นมา!

เมิ่งตงกั๋ว

สถานะที่ได้รับการรับรอง : รองประธานสมาคมนักเขียนนครหลวง (นักประพันธ์และกวี)

เขามีแฟนคลับติดตามมากกว่าสามล้านคน!

เมิ่งตงกั๋วใช้บัญชีที่ได้การรับรองโพสต์ตั้งคำถามอย่างเปิดเผยว่า “ฉันไม่เข้าใจเลยว่าของแบบนี้กลายเป็นที่นิยมได้อย่างไรกัน แค่มีคนเข้ามาดูมาก เข้ามาคอมเมนต์มาก ก็แสดงว่าเป็นกลอนดีแล้วหรือ? เป็นตำนาน? ช่วยชีวิตคน? คุณค่าของบทกวีวัดกันที่คุณค่าแห่งวรรณศิลป์ ไม่ใช่อาศัยสถานการณ์หรือเรื่องราวประกอบมาช่วยเพิ่มคุณค่า แต่กลอนบทนี้ไม่ได้มีคุณค่าทางวรรณศิลป์ที่ตรงไหน ที่ฉันเห็นก็มีเพียงการพรรณาพร่ำเพ้อจนน้ำลายแตกฟองเท่านั้น นี่น่ะหรือที่เรียกว่ากลอนสมัยใหม่ สิ่งนี้น่ะหรือที่เรียกว่าเป็นงานประพันธ์ แล้วก็ฝากถึงคนที่เขียนกลอน ‘ชั่วอายุคน’ ด้วยนะ ฉันขอไม่วิจารณ์ถึงตัวกลอนก็แล้วกัน แต่มันจะไม่ดูตรรกะบิดเบี้ยวเกินไปหรอกหรือ เด็กน้อยที่อายุเพิ่งจะพ้นยี่สิบไม่นาน เอ่ยอ้างถึงชั่วอายุของคน? มันเป็นคำที่พวกเราสมควรใช้ต่างหากหรือเปล่า? นายเป็นแค่เด็กที่ยังไม่โต ยังต้องเรียนรู้ประสบการณ์อีกมาก ยังไม่มีคุณสมบัติพอที่จะเขียนกลอนที่ใช้การเปรียบเทียบอะไรแบบนี้ อย่าได้เขียนกลอนแบบนี้ให้ขายขี้หน้าตัวเองอีกเลย มันน่าขันสิ้นดี!”

บางคนไม่เห็นด้วยเช่นนั้น

“เป็นไปได้ยังไงกัน ฉันว่านี่มันเยี่ยมมากๆ เลยนะ!”

“เป็นวัยรุ่นแล้วยังไง วัยรุ่นเขียนกลอนไม่เป็นหรือไง”

“เหอะ นี่สิเรื่องตลก! แค่ด้วยประโยคที่ว่า ‘นายเป็นแค่เด็กหนุ่มที่ไม่รู้เรื่องอะไร’ เอามาใช้ลบล้างคุณค่าของงานคนอื่นเนี่ยนะ? นี่รองประธานสมาคมนักเขียนนครหลวงตัวจริงหรือเปล่าเนี่ย?”

อย่างไรก็ตาม มีผู้คนอื่นๆ เริ่มเข้ามาร่วมวิพากษ์วิจารณ์แบบเมิ่งตงกั๋ว

แถมหลายคนยังเป็นถึงนักเขียนหรือนักกวีจากสมาคมนักเขียนนครหลวงอีกด้วย พวกเขาต่างใช้บัญชีที่ได้รับการรับรองของตนเอง

นักเขียนนิยายโรมานซ์เจิ้งอันปางเข้ามาคอมเมนต์ : “แม้กระทั่งรองประธานเมิ่งก็ยังอุตส่าห์มาโพสต์ให้หรือนี่? ที่จริงฉันก็แทบทนดูต่อไปไม่ไหวเหมือนกัน นี่มันเป็นมานานแล้วละ เจ้ากลอนยอดนิยมนี่ฉันเห็นมาไม่รู้ตั้งกี่ครั้งแล้ว แต่ไม่ว่าจะอ่านมันเท่าไรก็ไม่เข้าใจเลยว่ามันดียังไงน่ะ!”

นักเขียนนิทานเด็กเห็ดแดงน้อยเขียนต่อ : “กลอนของจางเย่ก็ไม่เลวนักหรอก แต่มันก็แค่พอใช้เท่านั้นเอง ไม่ควรจะได้รับความสนใจมากมายขนาดนี้เลยนะ!”

กวีชื่อดังของเมืองหลวงผู้ใช้นามแฝงว่าอัสนีไพศาลกล่าวบ้าง : “อะไรกันวะเนี่ย! นี่แม่*โคตรโหลยโท่ยสิ้นดี! กลอนบ้าอะไรกัน? ไอ้ ‘บทเพลงแห่งนกนางแอ่นผู้กล้าหาญ’ นั่นนายอยากจะสื่ออะไรกันแน่น่ะ? คิดว่านี่มันยุคอดีตงั้นเรอะ? หรือต่อให้นายอยากจะอธิบายถึงความไม่ย่อท้อต่อการเผชิญหน้ากับอุปสรรคที่ยิ่งใหญ่และความสิ้นหวัง แต่นายอายุแค่เท่าไรกันเชียว หืม? คิดว่ารู้จักโลกดีพอแล้วงั้นเหรอ? หรือว่ามโนแต่งขึ้นมามั่วๆ เองสินะ? ไหนกันคุณค่าในงานประพันธ์น่ะ? อย่างมาก ฉันก็ให้ค่าเป็นได้แค่ผู้ปลุกระดมเท่านั้นแหละ! แล้วคนที่ติดตามเป็นแฟนคลับของคนๆ นี้ พวกนายเป็นอะไรกันไปหมด? นี่พวกนายเข้าใจคำว่าศิลปะจริงๆ เหรอ? ฉันล่ะสงสัยจริงๆ เลย!”

ทันใดนั้น นักเขียนและนักกวีอีกห้าหกคนต่างพากันรุมวิจารณ์จางเย่อย่างหนัก!

จางเย่ที่นั่งอยู่หน้าคอมพิวเตอร์ของตนอดไม่ได้ที่จะสบถออกมา “นี่แม่*ห่*เห*! อะไรกันวะเนี่ย! พวกแกเป็นฝูงลิงคลั่งที่เขาจ้างมากันใช่ไหม? อยู่ๆ โผล่มาจากไหนกัน? แล้วฉันคนนี้เคยไปหาเรื่องพวกแกตอนไหนหรือไงวะ!?”

จางหย่วนฉีไม่รู้ว่าเกิดอะไรขึ้น เธอจึงเดินมาอยู่ด้านหลังของชายหนุ่ม หญิงสาวยักไหล่ด้วยสีหน้าไร้อารมณ์พลางมองที่จอคอมพิวเตอร์อย่างไม่กระพริบตา “นั่นพวกเขาด่าใครกันน่ะ?”

“ด่าผมนี่แหละ” จางเย่พูดด้วยน้ำเสียงขุ่นเคือง

จางหย่วนฉีหางตากระตุกทันที “เมิ่งตงกั๋ว? รองประธานสมาคมนักเขียนนครหลวง? ดูเหมือนว่าคนนี้จะมีชื่อเสียงอยู่พอตัวเลยนี่ ใช่หรือเปล่า? แล้วนั่นเห็ดแดงน้อย? คนนี้เขียนนิทานเด็กใช่ไหม? อัสนีไพศาล? ฉันเคยเห็นกลอนของคนๆ นี้อยู่บ้าง ถึงจะไม่ได้ถือว่าเป็นอะไรมากนักในระดับประเทศก็เถอะ แต่ดูเหมือนจะมีชื่อเสียงพอตัวในเมืองหลวงนะ” วงการนักเขียนนั้นคาบเกี่ยวกับวงการบันเทิงจนแทบแยกจากกันไม่ออก ในฐานะซูเปอร์สตาร์ระดับเอส จางหย่วนฉีจึงรู้เรื่องนี้ดีพอสมควร หญิงสาววิพากษ์วิจารณ์คนเหล่านี้ตามใจชอบ แน่นอนมีเพียงแค่จางหย่วนฉีเท่านั้นแหละที่มีสิทธิ์จะพูดแบบนี้ หากเป็นคนอื่นคงไม่มีใครกล้าพูดว่า นี่ไม่ได้ถือว่าเป็นอะไรมากนักในระดับประเทศหรอก “ทำไมพวกนักเขียนนักกวีจากสมาคมนักเขียนนครหลวงถึงด่านายขนาดนี้ล่ะ? หรือว่านายก็เป็นคนมีชื่อเสียงเหมือนกัน?”

จางเย่ยังคงอารมณ์เสียอยู่ “คุณหมายความว่ายังไงกันที่ว่ามีชื่อเสียง? ผมก็แค่เขียนกลอนอยู่สองสามกลอนบ้างแค่นั้น ใครจะไปรู้ล่ะว่าอยู่ๆ จะมีพวกบ้าที่ไหนก็ไม่รู้มารุมด่าน่ะ? กลอนของผมมีปัญหางั้นเหรอ? เหอะ ไม่ตลกเลยนะ!”

จางหย่วนฉีที่ได้ยินเช่นนี้จ้องกลับไปยังชายหนุ่ม “นายแต่งกลอนเป็นด้วยเหรอ?”

“แน่นอนสิ คุณเคยได้ยิน ‘นกบนฟ้ากับปลาในน้ำ’ ไหมล่ะ?”

“...ไม่เคย”

“แล้ว ‘ชั่วอายุคน’ ล่ะ?”

“....นั่นก็ไม่อีกเหมือนกัน”

“ช่างมันเถอะ ถือซะว่าผมไม่ได้พูดอะไรก็แล้วกัน!”

จางหย่วนฉีดูเหมือนว่าจะเริ่มรู้สึกสนใจขึ้นมาเล็กน้อย เธอกล่าวอย่างหน้าตาเฉย “ไปนั่งที่โต๊ะกาแฟก่อนไป” ในบ้านมีเก้าอี้เพียงตัวเดียวเท่านั้น เมื่อจางเย่ลุกขึ้น จางหย่วนฉีก็เสียบที่นั่งต่อ

จางเย่ไม่มีอารมณ์มาสนใจอะไรทั้งนั้น “นี่พวกเขารังแกกันชัดๆ เลย!”

เมื่อจางหย่วนฉีทำธุระของเธอเสร็จจึงหันกลับมาพูดกับจางเย่ “ทุกอย่างมีที่มาที่ไปทั้งนั้น ลองดูคนแรกที่ตั้งคำถามกับนายก่อนสิ เวยป๋อของเมิ่งตงกั๋วน่ะ”

หลังจากเข้าไปดู จางเย่พลันกระจ่างทันที เมิ่งตงกั๋วเพิ่งจะเขียนกลอนใหม่ออกมาเมื่อต้นเดือน แต่นอกจากแฟนคลับไม่กี่คนที่กล่าวชมเชย คนอื่นๆ ดูเหมือนจะยังไม่เห็นมันด้วยซ้ำ ขณะที่ยอดฟอร์เวิร์ดกลอนของจางเย่เพียงแค่กลอนเดียว กลับมากกว่ากลอนของเขาทุกบทรวมกันเป็นสิบเท่าตัว “เขาคงเห็นว่าผลงานของเด็กใหม่อย่างฉันดังกว่าสินะ ก็เลยพยายามฉุดฉันลงมา? ไอ้แก่บ้านี่! พวกเขาเป็นบ้าอะไรกันไปหมดแล้วเนี่ย!?”

จางหย่วนฉีเพียงแค่มองดูจางเย่ที่สืบค้นสาเหตุต่างๆ หญิงสาวยังคงนิ่งเงียบดังเดิม

ขณะนี้ เหล่าแฟนๆ ของเมิ่งตงกั๋วและนักเขียนนักกวีคนอื่นๆ ต่างรุมกันด่าทอที่เวยป๋อของจางเย่ แถมเป็นการด่าอย่างไม้ไว้หน้าแบบสุดๆ ด้วย!

“ไอ้จอมปลุกระดมเอ้ย!”

“นายกล้าเขียนกลอนห่วยแตกแบบนี้ออกมาได้ยังไงกัน?”

“ทุกคน อย่าไปอ่านกลอนของคนๆ นี้ เหล่าผู้เชี่ยวชาญในวงการก็บอกแล้ว อย่าได้เรียกไอ้นี่ว่าวรรณกรรม มันเป็นงานขยะไร้ค่า!”

“ไม่จริงน่า? มันดีออกนะ!”

“นายเป็นผู้รู้จริงหรือว่าพวกผู้เชี่ยวชาญกันแน่ที่รู้จริง หืม?”

“ใช่แล้ว รองประธานสมาคมนักเขียนนครหลวงก็บอกด้วยตัวเองว่างานเหล่านี้มันแย่มากๆ !”

“ฉันเข้าใจแล้ว เคยคิดว่านี่มันเป็นกลอนที่ดีเสียอีก ให้ตายเถอะเสียความรู้สึกชะมัด!”

“เห็นด้วย ฉันอุตส่าห์ท่องกลอนของจางเย่ให้พวกลูกๆ ฟังด้วยนะ ไม่อยากเชื่อเลยว่ามันจะเป็นงานที่ไร้ค่าแบบนี้ นี่มันจะไม่ส่งผลเสียด้วยเหรอเนี่ย? กับฉันยังไม่ว่านะ แต่นี่มันจะชักนำลูกของฉันไปในทิศทางผิดๆ ด้วยหรือเปล่า!”

“จางเย่! ไสหัวออกไปจากวงการกวีนิพนธ์ซะ!”

“ไสหัวไปได้แล้ว! พวกเราไม่ต้องการนาย!”

“ไม่อยากจะเชื่อเลยว่าฉันเคยชอบกลอนของเขาในอดีต เฮ้อ รู้สึกผิดหวังชะมัดยาด!”

แฟนบางส่วนของจางเย่หวั่นไหวไปตามเมิ่งตงกั๋วและเหล่านักเขียนนักกวีทั้งหลาย พวกเขาเริ่มพากันบ่นออกมา!

แต่ก็ยังมีบางส่วนที่ยืนกรานจะสนับสนุนจางเย่ ทว่า เพียงไม่นาน พวกเขาก็เริ่มเสียฐานที่มั่นจนกลายเป็นแค่เสียงเล็กๆ แทบไม่มีโอกาสได้พูดสวนกลับอีก!

ในใจของจางเย่เต็มไปด้วยความฝาดเฝื่อน เขารู้สึกคับแค้นใจเป็นอย่างมาก ชื่อเสียงที่เขาพยายามฟูมฟักมานานกว่าจะได้มา กลับถูกวิจารณ์ยับด้วยคำพูดเพียงไม่กี่คำ กระทั่งเหล่าผู้ที่สนับสนุนในผลงานของจางเย่ก็เริ่มไม่มั่นใจในความเชื่อของตน เพราะเหล่าอาจารย์ผู้เชี่ยวชาญรวมไปถึงนักเขียนชื่อดังทั้งหลายต่างพร้อมใจกันปฏิเสธผลงานของเขา ผู้คนจึงเริ่มไขว้เขว คิดว่าบางทีกลอนของจางเย่อาจจะไม่ดีจริงๆ ก็ได้

แม้กระทั่งแฟนคลับของเขาก็ยังหันมาแว้งกัดเขาเองด้วย ชายหนุ่มกำหมัดจนข้อนิ้วซีดขาว

จางหย่วนฉีพูดด้วยเสียงเฉยชา “วงการนี้ก็เป็นแบบนี้แหละนะ นายต้องพยายามเคยชินกับมันหน่อย มิฉะนั้นก็...”

“มิฉะนั้นก็อะไร?” จางเย่อยากได้คำแนะนำ

จางหย่วนฉีกล่าวด้วยเสียงเย็นชา “...มิฉะนั้นก็ทำให้คนอื่นเคยชินกับตัวนายซะแทน”

จางเย่ครุ่นคิดอยู่สักพัก หลังจากตีความคำของจางหย่วนฉีในแบบฉบับของตนเองแล้ว เขาก็ไม่รู้สึกโกรธอีกต่อไป เมื่อเห็นว่าเหล่าแฟนคลับพากันผิดหวังหรือด่าทอเขา จางเย่จึงได้โพสต์ข้อความลงไปบนเวยป๋อ

นี่คือคำตอบของเขา!

คำตอบจากเขาแก่ทุกคน!

จางหย่วนฉีอยู่ข้างๆ ชายหนุ่ม หญิงสาวนั่งอ่านข้อความที่จางเย่พิมพ์คำต่อคำ เป็นครั้งแรกที่แววตาของเธอเปลี่ยนไป มันเปล่งประกายวาววับขึ้นมาทันที!

จางเย่ตอบกลับไปว่า

“เห็นข้าหรือไม่เห็น ตัวข้ายังสถิต ไม่ยินดีไม่ยินร้าย”

“คิดถึงข้าหรือไม่คิด เสน่หายังสถิต ไม่เกิดก่อไม่ดับสูญ”

“รักข้าหรือไม่รัก ความรักยังสถิต ไม่เพิ่มพูนไม่ถดถอย” 

“ตามข้าหรือไม่ตาม มือข้าในมือท่านสถิต ไม่ราร้างไม่ห่างหาย”

“มาสู่อ้อมแขนข้า หรือเพียงข้าสถิตในใจท่าน”

“สันติสุขแห่งรัก สงบนิ่งเปรมปรีดิ์”

กลอนบทนี้เป็นกลอนที่กว่าจะเป็นที่รู้จักก็นานมากทีเดียว ทำไมน่ะเหรอ? หากดูอายุของกลอนนี้แล้วเรียกได้ว่าไม่น้อยแล้วในโลกของจางเย่ แต่มันกลับไม่เป็นที่รู้จักมากนักจนกระทั่งหนังเรื่อง ‘ผิดรักหัวใจหลงลึก 2’ นำไปใช้ หลังจากนั้นกลอนนี้จึงโด่งดัง กระทั่งซีรี่ย์ดราม่าเรื่อง ‘เจาะเวลาตามหัวใจ’ ก็นำมันมาใช้เป็นเพลงปิด ต่อมามีคนบอกว่ากลอนนี้ถูกเขียนขึ้นโดยองค์ทะไลลามะที่หก ซังยาง เกียตโซ แต่ความจริงแล้วไม่ใช่ ถึงกับมีคดีความเรื่องลิขสิทธิ์กันเลยทีเดียว ผู้ประพันธ์ตัวจริงก็คือจาซีลาหมู่ โตวโตว กลอนบทนี้มีชื่อดั้งเดิมว่า ‘ความเงียบสงัดแห่งพระปัทมะสัมภาวะ’ หรืออีกชื่อหนึ่งก็คือ ‘เห็นหรือไม่เห็น’

บางคนอาจตั้งคำถามว่า กลอนรักแบบนี้มันเหมาะกับสถานการณ์เช่นนี้งั้นหรือ

ทุกคนคงไม่มั่นใจนักกับคำถามนี้ แต่ในความเป็นจริงนี่ไม่ใช่กลอนรักเลยแม้แต่น้อย มันไม่ได้เกี่ยวข้องกับความรักความใคร่ กลอนนี้ได้แรงบันดาลใจมาจาก ‘ท่านกูรู รินโปเช’ ในโลกของเขา คำพูดของท่านกล่าวไว้ว่า “ข้าไม่มีวันทอดทิ้งคนที่เชื่อในตัวข้า หรือกระทั่งคนที่ไม่เชื่อในตัวข้าเช่นกัน แม้พวกเขาจะมองไม่เห็นข้า แต่ลูกหลานของข้าทั้งหลายจะได้รับความคุ้มครองในความกรุณาของข้าตลอดไป” กลอนบทนี้แสดงออกถึงความรักที่จะไม่ทรยศหรือทอดทิ้งไปของท่านกูรูที่มีต่อลูกศิษย์ ไม่ได้หมายถึงความรักเชิงชู้สาวเลยแม้แต่น้อย

นี่คือการตอบโต้ที่ชาญฉลาดและเหมาะสมที่สุดของจางเย่!

ถึงแม้เขาจะไม่ได้สูงศักดิ์เหมือนผู้แต่งดั้งเดิมของกลอนนี้ก็เถอะ แต่มันเหมาะกับสถานการณ์ที่เขาเผชิญอยู่มากที่สุดแล้ว!

ไม่ว่าใครจะอยู่กับฉันหรือทิ้งฉันไป

ฉันจะอยู่ตรงนี้ ไม่ทรยศ ไม่ทอดทิ้ง ไม่ยินดี หรือยินร้าย!


-*-*-*-*-*-*-*-*-*-*-*-*-*-*-*-*-*-*-*-*-*-

* ฆ่าลาทิ้งหลังโม่แป้ง คือ เสร็จเรื่องราวแล้วก็กำจัด


[Go To Next Chapter]( ./53.md)