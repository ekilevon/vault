##บทที่ 72 : รายชื่อผู้เข้าชิงรางวัลไมโครโฟนเงินออกมาแล้ว!
ข่าวแพร่สะพัดไปทั่วดั่งไฟลามทุ่ง

“ได้ยินรึเปล่า? หวังเสียวเหม่ยแห่งช่องวรรณกรรมตกบัลลังก์แล้ว!”

“จางเย่จากงานชุมนุมบทกวีเทศกาลไหว้พระจันทร์นั่นใช่ไหม? เด็กใหม่คนนี้จู่ๆ ก็โผล่ขึ้นมา ถ้าไม่ใช่เพราะหน้าตาธรรมดาไปหน่อยล่ะก็ อีกหน่อยคงดังระเบิด น่าเสียดายนะ ขาดอีกแค่นิดเดียวเอง”

“เฮ้ย ทำไมพวกนายตกข่าวกันจังหา?”

“ทำไมเหรอ เหล่าอาน? เกิดอะไรขึ้นอีกล่ะ?”

“รายการของจางเย่โดนระงับน่ะสิ แถมยังอาจจะโดนย้ายไปผังสุดสัปดาห์แทน เท่ากับหลุดตำแหน่งดีเจจากทั้งสองรายการ เลยอดได้เช้าชิงรางวัลไมโครโฟนเงินปีนี้น่ะสิ!”

“เป็นไปไม่ได้น่า!”

“นั่นดิ…เป็นงั้นได้ไง!”

“ผลงานระดับนั้นเนี่ยนะ ไม่ได้ไมค์เงิน?”

“พวกนายจะไปรู้อะไร? รู้ไหมใครเป็นดีเจรายการใหม่ที่มาแทนรายการของจางเย่ช่วงวันจันทร์ถึงวันศุกร์น่ะ? เขาชื่อเจี่ยเหยียนเป็นญาติของท่านรองฯ เจี่ยไง อีกอย่างนะ พูดแล้วเหยียบให้มิดไม่งั้นก็อย่าให้ใครรู้ว่ามาจากฉันนะเฟ้ย คนที่ได้เข้าชิงรางวัลน่ะชื่อจางเหย่...พ่อของเขากับผู้อำนวยการสถานีน่ะเป็นสหายเก่าแก่กัน”

“นี่มัน…”

“จางเย่นี่ไม่น่าสงสารเกินไปหน่อยรึเนี่ย?”

“เฮ้อ ซวยสุดๆ จริงๆ นั่นแหละ!”

“สถานีก็ทำทุเรศมากนะแบบนี้ ไม่ใช่แค่ไม่ให้รางวัลคนที่ทำประโยชน์ให้สถานีมากที่สุด แต่ถึงกับ...นี่มันอะไรกันวะเนี่ย!”

“ก็เขาเป็นผู้บริหารไง จบนะ”

“ถ้าสถานียังขืนทำแบบนี้ ไม่ช้าก็เร็วคนคงเสื่อมศรัทธากันหมด” 

“ทั้งญาติทั้งเพื่อนผู้บริหารจะดูแลต้อนรับดีหน่อยก็เป็นเรื่องธรรมดา แต่ไม่น่าเลวร้ายขนาดนี้ นี่ไม่เท่ากับบีบจางเย่ถึงตายเหรอเนี่ย!?”

ไม่มีใครกล้าตั้งข้อสงสัยอย่างเปิดเผย เพราะนี่เป็นการตัดสินใจของผู้บริหาร แต่ก็มีเสียงวิพากษ์วิจารณ์ตามมุมมืดทั่วไปหมด ทุกคนมีความคิดเห็นขัดแย้งรุนแรงในเรื่องนี้



…




ออฟฟิศของรองผู้อำนวยการสถานี

ในห้องมีคนอยู่เพียงแค่สองคน หนึ่งในนั้นคือรองผู้อำนวยการเจี่ยและอีกคนก็คือจางเหย่

รองผู้อำนวยการสถานีเจี่ยพูดคุยอย่างเป็นกันเอง “เสียวเหย่ พักนี้งานเป็นยังไงบ้างล่ะ?”

“ดีพอควรครับ” จางเหย่ที่นั่งอยู่ตรงข้ามบอก “ผมรบกวนท่านรองฯ เจี่ยแล้ว ขอบคุณที่เป็นห่วงครับ”

รองผู้อำนวยการสถานีเจี่ยยิ้มรับ “ไม่ต้องเกรงใจกันขนาดนั้นหรอก เราคนกันเองแท้ๆ ฉันเองก็เคยเห็นเธอตอนเด็กๆ ที่บ้านผู้อำนวยการสถานี จำได้รึเปล่า?”

จางเหย่ลูบคอพลางตอบ “จำได้ครับ”

รองผู้อำนวยการสถานีเจี่ยพยักหน้า “เอาล่ะ มาคุยธุระกันดีกว่า วันนี้เป็นวันสุดท้ายของการเสนอชื่อผู้เข้าชิงรางวัลไมโครโฟนเงิน จะมีการประกาศรางวัลอย่างเป็นทางการในวันศุกร์นี้ ทางสถานีเราเสนอชื่อเธอให้คณะกรรมการไปแค่คนเดียว เพราะไม่มีบุคลากรอื่นที่โดดเด่นมากพอในสถานีวิทยุนครหลวงนี้ เราเลยใส่แต่ชื่อเธอไปเท่านั้น นี่เท่ากับว่ารางวัลไมค์เงินหนึ่งในสิบรางวัลที่เป็นส่วนแบ่งของสถานีเราอยู่ในมือเธอแล้ว ที่เรียกเธอมาคุยนี่ก็แค่เป็นพิธี ดังนั้นเตรียมคำพูดรับรางวัลของเธอเอาไว้ด้วย เธออาจต้องขึ้นไปพูดบนเวทีบ้าง นี่น่าจะช่วยหน้าที่การงานเธอในอนาคตนะ วันประกาศผลจะมีคนดังในวงการมาร่วมงานมากมาย มีทั้งผู้บริหารสถานี โปรดิวเซอร์รายการของทั้งวิทยุและโทรทัศน์ รวมทั้งพิธีกรที่มีชื่อเสียงอีกมาก เหอะๆ แม้แต่นางฟ้าซูเปอร์สตาร์จางหย่วนฉีก็ยังมา ดังนั้นเตรียมคำพูดไว้ให้ดี ต้องสร้างความประทับใจแก่ทุกคนให้ได้นะ”

เหมือนว่าจางเหย่จะรู้อยู่ก่อนแล้วจึงไม่ได้ตื่นเต้นมากนัก “ขอบคุณท่านรองฯ เจี่ยที่สั่งสอนครับ ผมจะตั้งใจทำให้ดี”

“รู้จักถ่อมตัว ดีมาก” รองผู้อำนวยการสถานีเจี่ยเอ่ยชม “หลังจากได้รางวัลไมค์เงินแล้ว อนาคตของเธอก็จะไร้ขีดจำกัด ฝึกฝนอีกนิดหน่อยคนจากสถานีโทรทัศน์ต้องมาทาบทามเธอแน่ ไม่ต้องมีจดหมายรับรองจากฉันก็ยังได้”



…



ออฟฟิศของช่องวรรณกรรม

เจี่ยเหยียนออกไปจัดรายการสดอย่างกระตือรืนร้น แม้ว่าเขาจะอัดเทปรายการไว้ล่วงหน้าแล้ว แต่ยังต้องพูดเปิดรายการและแนะนำตัวเอง

พี่สาวโจวมองตามหลังไปอย่างเกลียดชัง “ถุย ก็แค่ไอ้ขี้โกงดีแต่เล่นเส้นเท่านั้นแหละ!” 

ป้าซุนพยายามพูดปลอบใจ “จางน้อย โอกาสหน้ายังมีอีกมาก อย่ากังวลไปเลย”

“ใช่แล้ว อาจารย์จาง คุณทำได้แน่นอน รางวัลอื่นก็ยังมีอีก” ผู้ช่วยเสี่ยวฟางบอก

แม้ปากจะพูดไป ทว่าในใจทุกคนกลับรู้ว่าไม่มีโอกาสดีเท่านี้อีกแล้ว จริงอยู่ที่รางวัลอื่นก็ยังมี แต่จะมีรางวัลไหนบ้างที่มีค่ามากเท่ากับรางวัลไมโครโฟนเงิน? นี่เป็นรางวัลเกียรติยศสูงสุดระดับประเทศที่มอบให้กับผู้ประกาศหน้าใหม่ เป็นงานที่มีแค่ปีละครั้งและให้สำหรับผู้ที่ทำงานในวงการน้อยกว่าสามปีเท่านั้นได้เข้าชิง หากพลาดไปครั้งก็เท่ากับพลาดไปเลย

ในบรรดาผู้ประกาศที่มีชื่อเสียงทั้งในสถานีวิทยุและโทรทัศน์...มีใครบ้างที่ไม่เคยคว้ารางวัลไมโครโฟนเงิน? ทุกคนต่างชนะรางวัลนี้กันมาหมด พวกเขาก้าวหน้าขึ้นมาถึงปัจจุบันได้เพราะโอกาสที่รางวัลไมโครโฟนเงินนำพามาทั้งสิ้น การได้ตำแหน่งนี้เทียบได้กับมีป้ายทองฉาบบนชื่อแล้ว แตกต่างจากคนที่ไม่เคยได้รางวัลอย่างสิ้นเชิง!

หลายคนสงสารจางเย่!

เพื่อนร่วมงานหลายคนแค้นใจแทนจางเย่!

ทว่า ท่าทีของจางเย่กลับดูสงบนิ่งผิดปกติ

“จางน้อย อย่าคิดอะไรบ้าๆ นะ” พี่สาวโจวเป็นกังวลอย่างมาก “ถ้าอยากสบถด่า ก็ทำนิดๆ หน่อยๆ พอ ทุกคนที่นี่อยู่ข้างเธอทั้งนั้น ไม่มีใครเอาไปพูดต่อแน่”

จางเย่บอก “ผมไม่เป็นไรครับ พี่สาวโจว”

หวังเสียวเหม่ยปรายตามองเขาแล้วลุกขึ้นยืนก่อนเดินเข้ามาหา

“อาจารย์เสียวเหม่ย คุณจะทำอะไรคะ?” เสี่ยวฟางสังเกตเห็นว่ามีบางอย่างผิดปกติ

หวังเสียวเหม่ยตอบอย่างเรียบเฉย “ฉันจะไปขอให้ผู้บริหารเปลี่ยนคำสั่งน่ะสิ นี่มันเสื่อมทรามเกินไปแล้ว!”

พี่สาวโจวกระแอมแล้วคว้าเธอเอาไว้ “อย่าเชียวนะ อย่าทำอย่างนั้น ต่อให้เธอไปก็ไม่มีประโยชน์ อย่าขุดหลุมฝังตัวเองสิ!” จากกรณีของจางเย่ ทุกคนรับรู้ได้ว่าท่าทีสุภาพให้เกียรติของผู้บริหารสถานีที่มีให้ดีเจดาวเด่นเป็นเพียงแค่ฉากหน้าตามมารยาทเท่านั้น เป็นดาวเด่นแล้วยังไงล่ะ? จางเย่เองก็สร้างเรตติ้งอันดับหนึ่งมาแล้ว! แต่ก็ยังโดนผู้บริหารกดขี่ข่มเหงไม่ใช่เหรอ? เมื่อผลประโยชน์ทับซ้อนกับผู้บริหารสถานี จะเป็นใครก็ไม่สำคัญ ทุกคนต้องหลีกทางให้พวกเขา ปล่อยให้ญาติมิตรของพวกเขาได้ประโยชน์ไป! 

นี่คือสภาพที่เป็นอยู่!

ที่สุดแล้วพวกเขาก็ยังมีคนอยู่เหนือหัว!

จางเย่ซาบซึ้งใจมาก “อาจารย์เสียวเหม่ย ขอบคุณครับแต่มันไม่จำเป็น ต่อให้พูดอะไรไปคุณก็ไม่มีทางเปลี่ยนพวกเขาได้หรอก ถ้าสถานีไม่ให้ตำแหน่งผู้เข้าชิงกับผม...ผมก็จะหาทางให้ได้มาเอง!”

หวังเสียวเหม่ยตกใจ “ได้มาเอง?”

“เธอจะไปได้มาจากที่ไหน? มันเป็นไปไม่ได้หรอกนะถ้าไม่มีรายการ?” พี่สาวโจวก็ไม่เข้าใจเช่นกัน

จางเย่ไม่ตอบ เขาคว้าโทรศัพท์มาจากโต๊ะแล้วยืนขึ้น “ผมจะออกไปโทรศัพท์นะ” แล้วก็ออกไปจากออฟฟิศ




ที่มุมทางเดิน

จางเย่เปิดหน้าต่างแล้วพิงตัวเข้าหา ไล่ดูกล่องข้อความจนพบเบอร์โทรศัพท์ของจางหย่วนฉี หลังจากครุ่นคิดอยู่ครู่หนึ่งจึงตัดสินใจกดหมายเลข เขาไม่ใช่คนที่ชอบขอความช่วยเหลือจากใคร อย่างน้อยก็ไม่ใช่ทันทีที่เกิดเรื่อง ถ้าจัดการได้ด้วยตัวเอง จางเย่ก็จะทำเอง ถ้าเขาจัดการไม่ได้ เขาก็จะไม่ทำ นี่เป็นนิสัยของเขา แต่ทว่า เขากลับไม่รู้สึกกดดันมากนักกับโทรศัพท์สายนี้ นี่เป็นเพราะจางหย่วนฉีได้เมาหนักจนหลงมาบ้านเขาเมื่อวันนั้น จางเย่ทั้งดูแลเธอ ซักผ้าและทำกับข้าวให้ด้วย เท่ากับว่าจางหย่วนฉีติดค้างเขาครั้งหนึ่ง

กริ๊ง กริ๊ง กริ๊ง

กริ๊ง กริ๊ง กริ๊ง

หลังจากสายดังอยู่เป็นสิบครั้งถึงโทร.ติด

จางเย่รีบพูด “สวัสดีครับ อาจารย์จาง ผมจาง…”

น้ำเสียงแสนดึงดูดใจของจางหย่วนฉีตอบกลับมา แต่กลับฟังไม่เป็นมิตรอย่างมาก “ฉันรู้ว่าเธอเป็นใคร ตอนนี้ฉันยุ่งมาก พูดมาให้จบในสิบวินาที”

จางเย่ไม่ได้ผงะ เขาค่อยๆ เคยชินกับความเย็นชาของนางฟ้าซูเปอร์สตาร์คนนี้แล้ว เขารู้ว่านี่เป็นนิสัยที่แท้จริงของเธอ ซึ่งไม่ได้ไม่พอใจเขาเป็นการส่วนตัว “งั้นผมจะพูดสั้นๆ เรื่องเป็นงี้ คุณเป็นหนึ่งในห้าคณะกรรมการของรางวัลไมค์เงิน ใช่ไหม? รายการของผมถูกยุบเพราะเล่ห์กลของผู้บริหารสถานี ผมจึงเข้าชิงรางวัลไมค์เงินตามกฎไม่ได้ ผมได้ยินว่าคณะกรรมการมีโควต้าผู้เข้าชิงสมทบสองตำแหน่ง อะแฮ่ม..ผมอยากจะถามว่าคุณสามารถ…”

ตอนนี้เอง เวลาสิบวินาทีก็หมด!

ปิ๊บ อีกฝั่งวางสายไปตรงเวลาเผง!

จางเย่ได้แต่งง น้องสาวเธอสิ! ฉันยังพูดไม่จบเลย! สิบวินาทีที่บอกนี่คือสิบวินาทีจริงๆ เหรอ? เขาเกือบจะด่าพ่อล่อแม่เธอเข้าให้ พลางคิดว่าต่อไปเขาจะไม่ดูแลเธอตอนที่เธอเมาหนักครั้งหน้าอีก หรือถ้าเจอเธอเมาหลงมาบ้านเขาอีกหน เขาก็จะทิ้งเธอไว้ข้างถนนแล้วเขียนป้ายติดไว้เสียเลยว่า ‘ถ่ายรูปกับนางฟ้าซูเปอร์สตาร์ : 1,000 หยวน’ พี่ชายคนนี้จะหารายได้พิเศษมั่งล่ะ!



…



ตกบ่าย ‘วัยรุ่นพุ่งทะยาน’ ออกอากาศจบ

เจี่ยเหยียนกลับเข้ามาในออฟฟิศยืนตัวตรงเชิดกว่าที่เคยเป็นมา ดูท่าทางหยิ่งยโสเพราะเรตติ้งผู้ฟังสรุปออกมาแล้ว เขาได้ไปถึง 2.13% สำหรับรายการใหม่ นี่เป็นตัวเลขที่สวยงามทีเดียว! เจี่ยเหยียนพอใจมาก 

ทุกคนรู้ว่ารางวัลไมโครโฟนเงินครั้งหน้าของสถานีวิทยุนครหลวงจะต้องเป็นของเจี่ยเหยียนอย่างแน่นอน แต่เมื่อเห็นท่าทีของเขา ทุกคนต่างไม่ประทับใจแม้แต่น้อย นี่เป็นเพราะว่าเขาไม่ได้ใช้ความสามารถตัวเองสร้างมันขึ้นมา ‘วัยรุ่นพุ่งทะยาน’ ไม่ได้ดีถึงขนาดนั้น แต่เหตุผลก็คือเขามีญาติดีต่างหาก ลึกๆ แล้วทุกคนรู้ว่าการหักดิบยุบรายการของจางเย่โดยไม่แจ้งล่วงหน้าก็เพียงเพื่อจะช่วยดึงผู้ฟังให้เจี่ยเหยียนเท่านั้น จางเย่มีผู้ฟังจำนวนเท่าไรกันล่ะ? ต่อให้ไม่ใช่ ‘วัยรุ่นพุ่งทะยาน’ เป็นรายการขี้หมูขี้หมารายการไหนก็มีเรตติ้ง 2% ได้!

คนที่ไม่ได้มีความสามารถอะไรกลับวางท่าเสียใหญ่โต!

คนธรรมดาทั่วไปก็สามารถได้รางวัลไมโครโฟนเงิน!

แต่คนที่สร้างคุณงามความดีใหญ่หลวงอย่างจางเย่กลับต้องถูกต้อนให้อับจนสิ้นหนทาง! ไม่ได้แม้แต่ตำแหน่งผู้เข้าชิง! พวกเขาโหดเหี้ยมและเลือดเย็นจริงๆ ช่างชั่วช้าไร้ยางอาย ไม่รู้จักผิดชอบชั่วดี!

เส้นตายเสนอชื่อผู้เข้าชิงคือบ่ายวันนี้! 

ตอนนี้ อาจารย์จางน้อยหลุดออกจากการแข่งขันอย่างสมบูรณ์แล้ว!

พี่สาวโจวมือสั่นเทาด้วยความโกรธแค้น นี่มันไม่ยุติธรรมเกินไปแล้ว!

เจี่ยเหยียนและจางเหย่จากช่องข่าวรู้จักกันเป็นอย่างดีเพราะผู้ใหญ่ของพวกเขารู้จักกัน เมื่อเห็นจางเหย่ได้รางวัลไมโครโฟนเงินในขณะที่จางเย่ได้แต่มือเปล่า เจี่ยเหยียนพลันรู้สึกว่าเขาได้ระบายความแค้นแล้ว

เกือบจะถึงเวลาเลิกงาน

เด็กหนุ่มร่างผอมสูงคนหนึ่งก็เข้ามาในออฟฟิศ

“เหยียน ไปกันเถอะ ไปกินข้าวเย็นกัน” เด็กหนุ่มบอกเจี่ยเหยียน

เจี่ยเหยียนยิ้มตอบเมื่อเห็นคนผู้นั้น “จางเหย่เองเหรอ? ได้สิ รอฉันเก็บของแป๊บนะ”

ไม่มีใครแปลกใจที่สองคนนี้รู้จักกัน ทั้งคู่ต่างก็เป็นผลผลิตของระบบอุปถัมภ์ญาติมิตร มันเลี่ยงไม่ได้อยู่แล้วที่จะต้องรู้จักกัน

จางเหย่เองก็อยากเห็นตัวจริงของจางเย่ เมื่อมองไปรอบตัวเขาก็พบทันที งานชุมนุมบทกวีเทศกาลไหว้พระจันทร์เกิดเรื่องใหญ่โตขนาดนั้น เขาจึงได้เห็นรูปถ่ายของจางเย่มาก่อนแล้ว ตัวจริงนี่หน้าตากับส่วนสูงแค่นี้เองเหรอ? นี่มันธรรมดามากๆ เลยนะ! จางเหย่มั่นใจว่าเขาจะชนะรางวัลไมโครโฟนเงินอย่างแน่นอน จึงมองจางเย่อย่างดูถูกเหยียดหยัน

จางเย่ก็จ้องกลับ

ทั้งคู่ประสานสายตา จางเหย่หัวเราะออกมาด้วยท่าทางของผู้ชนะ

ทันใดนั้นเสี่ยวฟางผู้ช่วยของจางเย่ก็ตะโกนลั่น ไม่รู้ว่าเกิดเรื่องร้ายแรงอะไรขึ้น เธอชี้มือไปที่คอมพิวเตอร์ “โอ้ เฮ้! มาดูเร็ว! ทุกคน มาดูนี่! รายชื่อผู้เข้าชิงรางวัลไมค์เงินออกมาแล้ว!”


-*-*-*-*-*-*-*-*-*-*-*-*-*-*-*-*


[Go To Next Chapter]( ./74.md)