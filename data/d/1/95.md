##บทที่ 94 : การค้นพบครั้งยิ่งใหญ่เกี่ยวกับลอตเตอรี่!
‘น้ำนิ่ง’ ที่ดังระเบิด 

รางวัลไมโครโฟนเงินที่ได้มา

เรตติ้งผู้ฟังที่ขึ้นไม่หยุดของ ‘คนขุดสุสาน’

การโปรโมทอย่างหนักหน่วงและการวางจำหน่ายของ ‘คนขุดสุสาน’ 

รวมทั้ง ‘บทสรรเสริญแด่ต้นไป๋หยาง’ และผลงานอื่นๆ อีกมากมาย

ค่าชื่อเสียงที่จางเย่สะสมได้จากผลงานทั้งหมดนี้สูงเกินกว่า 900,000 จุดแล้วตอนนี้ อาจจะดูเหมือนมากเกินไป แต่ก็มาจากการเก็บเล็กผสมน้อยผ่านความทุ่มเทพยายามของจางเย่ แต่ละจุดที่เพิ่มขึ้นไม่ได้มาอย่างง่ายๆ ถ้าไม่ใช่เพราะ ‘แคปซูลความจำ’ ที่เพิ่งซื้อไปก่อนหน้านี้ ตัวเลขนี้ก็ต้องเกินหนึ่งล้านไปแล้ว 

เมนูลอตเตอรี่เปิดขึ้น

จางเย่ตัดสินใจเสี่ยงดวง

เขากดซื้อลอตเตอรี่โดยใช้ค่าชื่อเสียง 100,000 จุด ยืนยัน! 

วงล้อเริ่มหมุน เข็มเริ่มขยับไปเรื่อยๆ เมื่อเป็นการพนัน จางเย่จึงตัดสินใจเพิ่มเดิมพันเข้าไปอีก หลังจากกดปุ่นเพิ่มเดิมพันที่มุมขวาล่างแล้ว ชายหนุ่มคิดอยู่ชั่วครู่ก่อนจะบวกไปแค่สองเดิมพัน ไม่ว่าอย่างไร เขายังต้องเหลือค่าชื่อเสียงไว้เสี่ยงดวงครั้งหน้าเหมือนกัน จึงไม่กล้าเทหมดหน้าตักในคราวเดียว

เข็มเริ่มเดินช้าลง

หมวดพิเศษ…หมวดสกิล…

หมวดสเตตัส…หมวดใช้แล้วทิ้ง...

เข็มเริ่มเดินช้าลงเรื่อยๆ จนในที่สุดก็หยุดลงที่หมวดใช้แล้วทิ้ง! 

จางเย่ไม่ได้ตั้งความหวังไว้มากจึงไม่รู้สึกผิดหวังอะไร นี่เป็นเพราะเขาไม่รู้ว่าต้องใช้ไอเทมตัวไหนในตอนนี้ นี่จึงเป็นการลองเสี่ยงดวงจริงๆ 

หีบสมบัติ (เล็ก) สามใบปรากฏขึ้น!

จางเย่หยิบพวกมันขึ้นมาแล้ววางไว้บนโต๊ะรับแขก เปิดขึ้นมาทีละใบ เนื่องจากไอเทมที่ได้จากการเพิ่มเดิมพันจะเหมือนกันหมด ดังนั้นเขาเปิดดูแค่อันเดียวก็พอ 

【ขนมปังโชคดี】 3!

เขาเคยได้ไอเทมชิ้นนี้มาแล้ว นี่เป็นครั้งแรกที่จางเย่ได้ไอเทมซ้ำ!

จางเย่ยิ้มเจื่อน ขนมปังโชคดีอาจจะดีก็จริง แต่มันไม่มีประโยชน์มากนักสำหรับเขาในยามนี้ เมื่อตอนงานประกาศผลรางวัล ขนมปังโชคดีได้สร้างปาฏิหาริย์จนทำให้เขาชนะรางวัลมาอย่างฟลุกสุดขีด แต่มันก็มีเหตุผลอยู่บ้างตรงที่โชคได้ช่วยทำให้เกิดปัญหากับถ้วยรางวัลและใบประกาศนียบัตรที่หลังเวที จึงทำให้เกิดเรื่องขึ้น 

แต่มาครั้งนี้มันต่างกัน โชคช่วยเขาไม่ได้ในตอนนี้ เพราะมันไม่ได้มีอะไรที่เป็นรูปธรรมให้เปลี่ยน หวังสุ่ยซินตั้งใจไว้แล้วว่าจะไม่รับจางเย่ ถึงกับอ้างว่าความสูงของเขาไม่พอ ไม่ว่าเขาจะโชคดีแค่ไหน ผู้อำนวยการหวังก็ไม่ยอมเปลี่ยนความคิดนี้แน่

เขาแพ้พนันแล้ว!

ปัดโธ่เอ๊ย ไม่เหลือโอกาสแล้ว!

จางเย่รู้สึกสลดใจ เขาเคยได้แต่ไอเทมที่เป็นประโยชน์จากลอตเตอรี่ ไม่ว่าจะเป็นคริสตัลเซฟ สติกเกอร์โชคร้าย หรือแคปซูลความจำ ทุกไอเทมมีประโยชน์มากมายหลังจากที่เขาได้มันมา ถึงแม้ว่าขนมปังโชคดีเมื่อคราวก่อนจะไม่ใช่สิ่งที่เขาได้ใช้ทันที แต่เป็นสิ่งที่เขาเก็บไว้ใช้ภายหลัง แล้วมันก็ได้ผลในเวลาวิกฤตพอดี หรือกระทั่งวงแหวนโชคร้ายกับน้ำยาล่องหนก็มีประโยชน์ในตัวของมันเอง

แต่ครั้งนี้มันไม่พอ! 

จางเย่ไม่โชคดีเหมือนคราวก่อนๆ อีกแล้ว!

มือของเขาเตรียมจะกดปุ่มซื้อลอตเตอรี่อีกครั้ง แต่ก็ชะงักไม่ได้กด จางเย่รู้ว่ามันเป็นไปไม่ได้ แล้วเมื่อคิดดูดีๆ ไอเทมที่เขาได้มาจากลอตเตอรี่ อันที่จริงก็ไม่ได้เอาไว้ใช้กับเหตุการณ์นั้นๆ โดยเฉพาะ ตัวอย่างเช่น คริสตัลเซฟ…ชายหนุ่มอาจจะใช้มันไปก็จริง แต่ถ้าตอนนั้นเขาได้แคปซูลความจำมาแทน เขาก็ยังสามารถใช้มันช่วยจำได้ แค่อ่านบทความผ่านตาแล้วใช้แคปซูลความจำ เขาก็จะสามารถจำบทความ 900 คำได้เช่นกัน ที่จริงมันอาจช่วยประหยัดเวลาท่องจำได้มากกว่าและแม่นยำกว่าเสียอีก หรืออย่างสติกเกอร์โชคร้าย ถ้าเขาได้ขนมปังโชคดีหรือของอย่างอื่น ไอเทมพวกนั้นก็ยังอาจจะสร้างผลลัพธ์เช่นเดียวกันจนทำให้จางเย่ได้จัดรายการ เช่นเดียวกันถ้าเขาใช้สติกเกอร์โชคร้ายในงานไมโครโฟนเงิน ทำให้จางเหย่โชคร้ายจนไม่สามารถรับรางวัลได้ รางวัลนั้นก็จะตกเป็นของเขาเหมือนเดิม

อาจเพราะเขาโชคดีเมื่อเสี่ยงลอตเตอรี่ครั้งก่อนๆ หรือเพราะอุปสรรคที่เขาเจอมันยังเล็กน้อยอยู่ ด้วยอุปสรรคที่หลากหลายขึ้น ทำให้ใช้ไอเทมหลายๆ ตัวมาแก้ปัญหาได้ พวกมันล้วนช่วยได้ทั้งนั้น

แต่ครั้งนี้มันไม่เหมือนกัน หวังสุ่ยซินแสดงเจตจำนงออกมาอย่างชัดเจน เงื่อนไขของเขาก็คือความสูงของจางเย่ ดังนั้นไอเทมที่จะเป็นประโยชน์กับเขาจึงเฉพาะเจาะจงและจำกัดมาก เขาจะโชคดีถึงขนาดที่เสี่ยงลอตเตอรี่ได้ไอเทมที่จำเป็นเท่านั้นเลยเชียวเหรอ? ตลกไปแล้ว จางเย่ไม่เคยรู้สึกว่าเขาเป็นคนโชคดี!

เฮ้ย โชคเหรอ?

เดี๋ยวนะ! โชคใช่ไหม?

จางเย่ช็อกไปทันทีก่อนจะเด้งตัวขึ้นจากโซฟาอย่างตื่นเต้น จริงด้วย! ปกติเวลาที่เขาเสี่ยงลอตเตอรี่ เขามักจะไม่ได้ไอเทมที่เขาต้องการจริงๆ หรอก เพราะเขาไม่มีโชคขนาดนั้น ไม่มีใครในโลกมีโชคขนาดนั้น ต่อให้โชคดีบ่อยแค่ไหน มันก็ไม่ใช่ตลอดชีวิต ทว่า จางเย่นึกอะไรขึ้นมาได้กะทันหัน ไม่มีโชคแล้วยังไงล่ะ? ไม่ใช่ปัญหาสักหน่อย! ไม่มีโชค...เขาก็สร้างโชคได้!

ขนมปังโชคดี!

เขาเพิ่งหมุนได้ขนมปังโชคดี!

จางเย่เริ่มสมองแล่น ก่อนหน้านี้เมื่อเขาได้ไอเทมจากลอตเตอรี่ เขาเพียงแต่คิดถึงวิธีที่จะใช้พวกมันกับชีวิตจริง แต่มีใครตั้งกฎว่าห้ามใช้โชคจากขนมปังโชคดีกับลอตเตอรี่ของเกมไหมล่ะ? คำอธิบายไอเทมของขนมปังโชคดีบอกเพียงว่า เพิ่มสเตตัสค่าโชคให้ผู้เล่นเป็นเวลาห้านาที เมื่อค่าโชคของจางเย่เพิ่มขึ้น การหมุนลอตเตอรี่ในช่วงเวลานั้นย่อมทำได้ เขาสามารถสร้างโชคให้ตัวเองเพื่อให้ได้ไอเทมที่จำเป็นได้! 

จะได้ผลไหมเนี่ย?

ต่อให้ไม่ได้ผล เขาก็ต้องลองดู! 

จางเย่รู้สึกว่าการค้นพบครั้งนี้มันสำคัญสุดยอด มันจะยิ่งมีค่ามากในอนาคต ถ้าหากเป็นไปตามที่เขาคาดไว้ ต่อไปไม่ว่าจะมีปัญหายากเย็นแค่ไหน เขาก็จะมีโอกาสและวิธีแก้ได้เสมอ เขาไม่จำเป็นต้องพนันกับสิ่งที่เรียกว่าโชคอีกต่อไปแล้ว!

จางเย่เอื้อมมือไปที่ช่องเก็บของของแหวนเกมทันที ดึงขนมปังโชคดีออกมาหนึ่งชิ้นแล้วกินมันลงไปอย่างไม่รีรอ!

ขนมปังโชคดีแสดงผล!

เริ่มนับเวลาถอยหลัง 4:59...

จางเย่กลัวว่าจะมีเวลาไม่พอ จึงกดปุ่มลอตเตอรี่อย่างรวดเร็ว ไม่รอแม้แต่จะให้เข็มเดินช้าลงก็กัดฟันกดปุ่มเพิ่มเดิมพันตามไป เมื่อเห็นว่าเข็มหยุดลงชั่วคราว เขาก็จัดการเพิ่มเดิมพันจนหมดค่าชื่อเสียงที่เหลือ หลังจากใช้ค่าชื่อเสียงไป 300,000 จุดในรอบที่แล้วกับอีก 100,000 จุดเพื่อเสี่ยงลอตเตอรี่ครั้งนี้ เขาก็ยังเหลือเดิมพันให้เพิ่มได้อีก 5 เท่า ความสำเร็จทั้งหมดขึ้นอยู่กับสิ่งนี้แล้ว โดยไม่ลังเลจางเย่ทุ่มค่าชื่อเสียงจนหมดหน้าตัก!

เพิ่มเดิมพันสำเร็จ!

เข็มเริ่มขยับอีกครั้ง!

หนึ่งรอบ…สามรอบ…ห้ารอบ…

แล้วมันก็เริ่มชะลอตัว เข็มหมุนช้าลงๆ เข้าใกล้โซนเล็กๆ ของหมวดพิเศษ!

จางเย่แทบอยากจะร้องไห้ ถ้าเป็นเวลาปกติ ชายหนุ่มคงอยากจะได้ไอเทมในหมวดพิเศษ เพราะเขายังต้องการสิทธิ์ซื้อไอเทมในร้านค้าได้อย่างถาวร หากสามารถซื้อได้ไม่จำกัด เขาก็ไม่จำเป็นต้องหมุนลอตเตอรี่อีก แต่ตอนนี้เขาไม่ต้องการมัน ต่อให้เขาได้สิทธิ์ซื้อไอเทมมา เขาก็ไม่มีค่าชื่อเสียงจะไปซื้อของ! เขาเหลือค่าชื่อเสียงแค่ 30,000 จุดเท่านั้น ดังนั้นต่อให้อยากจะซื้ออะไร มันก็ไม่พอ!

ขยับสิ!

ฉันไม่อยากได้หมวดพิเศษโว้ย!

ภูเขาขุมทรัพย์อยู่ตรงหน้า แต่จางเย่กลับไม่ต้องการมัน นี่เป็นครั้งแรกที่เขารู้สึกยากจน ทว่ามันไม่มีทางเลือกอื่น เขาต้องแก้ปัญหาที่อยู่ตรงหน้านี่ก่อน!

ขยับอีกหน่อยเหอะ!

แค่อีกนิดเดียว!

ในที่สุด หมวดพิเศษก็ผ่านไป เข็มไม่ได้หยุด!

แต่ละหมวดในวงล้อของลอตเตอรี่นั้นตายตัว ยกตัวอย่างเช่น หมวดใช้แล้วทิ้งมีความเป็นไปได้สูงที่สุด ขณะที่หมวดพิเศษจะต่ำที่สุด แต่ละหมวดจะมีขนาดเท่าเดิมทุกครั้ง แต่ตำแหน่งของมันไม่ใช่ อย่างครั้งสุดท้ายที่เขาเสี่ยงลอตเตอรี่ หมวดพิเศษจะอยู่ระหว่างหมวดใช้แล้วทิ้งกับหมวดสกิล มาคราวนี้หมวดพิเศษกลับอยู่ตรงกลางระหว่างหมวดสเตตัสกับหมวดสกิล หลังจากที่เข็มหมุนผ่านหมวดพิเศษ มันก็หยุดลงทันทีที่หมวดสเตตัส!

ป๊าด๊า!

หีบสมบัติ (เล็ก) หกใบปรากฏขึ้น!

ถึงตอนนี้ ขนมปังโชคดียังเหลือเวลาอยู่อีกหนึ่งนาที! 

จางเย่ไม่กล้าชักช้า เพราะไม่แน่ใจว่าไอเทมในหีบจะถูกกำหนดมาตั้งแต่ตอนที่หมุนได้ หรือว่าลอตเตอรี่จะแค่กำหนดหมวดของไอเทม แต่ตัวไอเทมจริงจะถูกตัดสินเอาตอนที่เปิดหีบกันแน่ ดังนั้นเขาจึงรีบเปิดหีบสมบัติในช่วงเวลาที่เหลือของขนมปังโชคดี!

เปิดหีบสมบัติใบที่หนึ่ง - ผลเติบโต!

เปิดหีบสมบัติใบที่สอง - ผลเติบโต!

หีบสมบัติทั้งหกใบมีผลไม้สีขาวขนาดเล็กอยู่ด้านใน รูปร่างค่อนข้างกลม แต่ไม่ได้เหมือนกันหมดทุกผล ไม่มีใบแต่มีส่วนฐานเป็นสีน้ำตาล

【ผลเติบโต】: แสดงผลทันทีเมื่อรับประทาน กระตุ้นพันธุกรรมด้านการเจริญเติบโตของผู้เล่น สามารถใช้เพิ่มได้

เติบโต? 

กระตุ้นพันธุกรรมด้านการเจริญเติบโต? 

เขาได้มาแล้ว เขาได้มันมาจริงๆ! 

ถึงตอนนี้ขนมปังโชคดีก็หมดเวลา จางเย่แทบจะร้องออกมา! สมมติฐานของเขาเป็นจริง! ขนมปังโชคดีสามารถใช้กับลอตเตอรี่ได้จริงๆ!

หลังจากช่วงเวลาแห่งความตื่นเต้นผ่านไป จางเย่ที่เริ่มสงบสติอารมณ์ลงได้รีบคว้าผลเติบโตมากินอย่างรวดเร็ว เขายังไม่รู้ว่าผลของมันคืออะไร แม้ว่าผลเพิ่มเสน่ห์จะพิสูจน์ให้เห็นถึงผลลัพธ์ของไอเทมจากหมวดสเตตัสมาแล้วก็ตาม แต่การเจริญเติบโตหมายถึงอะไรล่ะ? เขาจะเติบโตที่ตรงไหน? ขออย่าเป็นขนหน้าอกเลยนะได้ไหม? พี่ชายคนนี้ไม่ต้องมีหรอกนะ! 

หลังจากกินลงไป ทั้งตัวก็ร้อนผ่าว!

จางเย่แทบจะตะโกนออกมาเมื่อรู้สึกว่ากระดูกของเขากำลังจะแตก เสียงกระดูกลั่นดังขึ้น! 

ไม่กี่วินาทีถัดมา ความรู้สึกประหลาดก็หายไป จางเย่มองไปรอบตัวและมองดูหน้าอกตัวเอง ขอบคุณจริงๆ ที่หน้าอกเขาไม่ได้ใหญ่ขึ้น

แล้วส่วนไหนล่ะที่เปลี่ยน?

เขาดูไม่ออกเลย! 

แต่เมื่อมองดูขากางเกง จางเย่ก็ต้องแปลกใจเล็กน้อย ขากางเกงของเขาเคยยาวกว่านี้จนมันกองอยู่บนรองเท้านี่นา แต่ตอนนี้ส่วนที่กองอยู่คลายลงเล็กน้อย นี่มันหมายความว่ายังไง? แปลว่าอะไร? ความเป็นไปได้มีเพียงหนึ่งเดียว นั่นคือ…มีคนแอบใช้กรรไกรตัดขากางเกงของเขาออกในขณะที่เขาเผลอตัว!

เอาล่ะๆ ที่จริงความเป็นไปได้อีกอย่างหนึ่งก็คือจางเย่ตัวสูงขึ้น!

ถึงจะแค่เล็กน้อยแต่ไม่ต้องสงสัยเลยว่าเขาดีใจขนาดไหน!

จางเย่ตัดสินใจกินผลเติบโตที่เหลืออีกห้าลูกในคราวเดียว เสียงกระดูกลั่นกราวไม่ยอมหยุด!

หนึ่งเซ็นติเมตร…

สองเซ็นติเมตร…

สามเซ็นติเมตร…

จางเย่ใช้ความยาวของขากางเกงเป็นตัวประเมินว่าเขาสูงขึ้นถึง 5-6 ซม. เลยทีเดียว! เรียกได้ว่าแต่ละผลเพิ่มความสูงให้เขาได้เกือบหนึ่งเซนติเมตร!

จางเย่ดีใจสุดๆ หน้าตาและส่วนสูงเป็นปัญหาเรื้อรังสำหรับความก้าวหน้าของเขา เขาไม่เคยคิดมาก่อนว่าปัญหาหนึ่งในสองข้อจะแก้ได้ง่ายๆ แบบนี้!

ผลเติบโตช่างอัศจรรย์จริงๆ! 

จางเย่เข้าใจว่าผลไม้นี้คงไม่ได้เพิ่มความสูงให้กับเขาโดยตรง แต่มันไปกระตุ้นพันธุกรรมให้ทำงานอย่างเต็มที่ หมายความว่าตามพันธุกรรม จางเย่ควรจะสูงได้ถึงระดับนี้ แต่เพราะเขาเติบโตมาในสภาพที่ค่อนข้างแร้นแค้น ไม่ได้ดื่มนมหรือกินไข่กินเนื้อมากนัก ภาวะโภชนาการที่แย่ในตอนเด็กเป็นตัวหยุดความสูงของเขาลง ถ้าหากเขาได้รับการบำรุงเลี้ยงดูอย่างดีตั้งแต่เด็ก เขาก็คงจะเป็นเหมือนคนทั่วไป อย่างน้อยเขาก็ควรจะสูงเท่าเกณฑ์ปกติ

ตอนนี้ ผลเติบโตได้แก้ไขมันจนหมดสิ้น!

ตอนนี้ ส่วนสูงของเขาคือ 171 เซนติเมตรแล้ว! เข้าเกณฑ์ปกติแล้ว! 


-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./96.md)