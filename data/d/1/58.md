##บทที่ 57 : โทสะของจางเย่ ‘ลำนำทำนองวารี’!
ในเหล่าผู้ชม

หวังเสียวเหม่ยที่กำลังกดโทรศัพท์ของเธอมือเป็นระวิงถามขึ้น “นายต่อเน็ตได้ไหม?”

จางเย่ไม่แน่ใจว่าเธอถามเขาหรือเปล่า แต่ก็ตอบไป “อ่า ไม่มีสัญญาณเลยครับ”

“ไม่มีเนตแล้วนายจะโพสต์กลอนได้ยังไง?” หวังเสียวเหม่ยปรายตามองเขา

จางเย่กะพริบตาปริบๆ “คุณรู้ได้ไงครับว่าผมจะร่วมประกวดบทกวี?”

หวังเสียวเหม่ยตอบตามจริง “ด้วยนิสัยอย่างนาย จะไม่มีทางกล้ำกลืนศักดิ์ศรีลงไปแน่ ‘เห็นท่านหรือไม่เห็น ตัวท่านยังสถิต ไม่ยินดีไม่ยินร้าย’ ฉันไม่คิดว่านายจะทนมันได้จริงๆ หรอกนะ”

จางเย่รู้สึกอายที่โดนรู้ทัน แต่มันก็จริงที่เขาไม่สามารถยกโทษให้ได้

“นายอยากให้ฉันถามดูรอบๆ ว่ามือถือใครพอจะต่อเน็ตได้บ้างให้ไหม? จะได้ยืมมันให้เลยน่ะ?” หวังเสียวเหม่ยเสนอ

จางเย่ตอบว่า “ไม่จำเป็นหรอกครับ ถ้าผมอยากจะโพสต์ ผมจะออกไปข้างนอกเอง แต่ว่าผมยังไม่ได้คิดกลอนน่ะ อาจารย์เสียวเหม่ย คุณมีอะไรรึเปล่าครับ?”

“เพราะว่านายถือเป็นตัวแทนของช่องวรรณกรรมยังไงล่ะ เป็นดีเจที่แปะยี่ห้อสถานีของเรา ถ้าพวกนั้นสงสัยนาย ก็เท่ากับว่าปฏิเสธมาตรฐานด้านศิลปะวัฒนธรรมของช่องวรรณกรรมของพวกเรา นอกจากนี้ ฉันไม่คิดว่าบทกวีของนายจะน้อยหน้าพวกนั้น ฉันคงทำเป็นไม่ยินดีไม่ยินร้ายแบบนั้นไม่ได้หรอกนะ ตอนนี้อย่างปรี๊ดเลย!”

…

บนเวที

งานเทศกาลชุมนุมบทกวีกำลังดำเนินมาถึงช่วงการอ่านและการวิจักษ์บทกวี

หลังจากที่ได้อ่านบทกวีของชาวเน็ตไปสองสามบท จางหั่วก็พูดขึ้นว่า “บกกวีไม่กี่ชิ้นนี้เขียนได้ดีพอสมควร ดูเหมือนว่าชาวเน็ตของเราหลายคนจะเป็นผู้สามารถเช่นกัน ฮ่าๆ แต่ซุนเมิ่งเจี๋ยและผมจริงๆ แล้วมาที่นี่ในฐานะผู้ชม พวกเราไม่ใช่มืออาชีพ ดังนั้นจึงหวังว่าเหล่าอาจารย์จากสมาคมนักเขียนจะช่วยชี้แนะพวกเราบ้าง”

คนของสมาคมนักเขียนที่มาร่วมงานต่างเกี่ยงกันไปมาอยู่ครู่หนึ่ง

ในที่สุดเมิ่งตงกั๋วก็ลุกขึ้นตามคาด เขาเป็นคนที่มีอิทธิพลมากที่สุดในกลุ่ม “หลังจากฟังบทกวีกันไปบ้างแล้ว ฉันว่าพวกมันก็พอไหวอยู่นะ” 

พิธีกรหญิงกล่าว “พอไหวเหรอคะ? ฉันว่าฉันเข้าใจที่รองประธานเมิ่งคิดนะ หมายความว่าบทกวีของพวกเขามีข้อผิดพลาดอยู่?”

เมิ่งตงกั๋วหัวเรา ะ “พวกเขาเป็นเพียงมือสมัครเล่น เขียนได้ขนาดนี้นับว่าไม่เลว”

“คุณช่วยอธิบายความแตกต่างระหว่างบทกวีของพวกเขาและของมืออาชีพได้ไหมครับ? พวกเรายังไม่เข้าใจ บางทีทุกคนที่นี่ก็เช่นกัน กลอนพวกนี้ก็ฟังดูดีออกนะครับ” จางหั่วแสร้งทำเป็นคนนอกวงการ

เมิ่งตงกั๋วลูบเคราและกล่าวอย่างตรงไปตรงมา “พวกเขาไม่ได้เข้าใจถึงบทกวีจึงไม่อาจบอกความแตกต่างได้ หากเพียงผิวเผินย่อมถือว่าดีแล้ว ส่วนภาษาและถ้อยคำที่ใช้ก็หรูหรา แต่การประเมินมีหลายวิธี อย่างเช่น ‘วายุทะลุผ่านพ้นหมู่เมฆา’ โดยชาวเน็ตนั้น…มืออาชีพจะรู้ทันทีว่ามันมีข้อตำหนิ บทกวีสมัยใหม่ที่เขาเขียนน่ะเหรอ? ไม่ถือว่าเป็นอะไรได้ ต่อให้เป็นกลอนสมัยใหม่ก็ยังต้องรักษารูปแบบของระดับเสียง การสัมผัสคำ และความคล้องจอง ดูอย่างกลอนห้าอักษร หากขึ้นด้วยเสียงเบา ถัดไปต้องเป็นเสียงหนัก แล้วค่อยกลับเป็นเสียงเบา ตรงข้ามหากเริ่มด้วยเสียงหนัก ส่วนที่สองต้องเป็นเสียงเบา แล้วตามด้วยเสียงหนัก ซึ่งเขาไม่ได้เขียนแบบนี้”

จางหั่วพลันกระจ่าง “เข้าใจแล้วครับ”

เมิ่งตงกั๋วกล่าว “ด้วยเหตุนี้ พวกมือสมัครเล่นหรือผู้เริ่มต้น มักจะได้รับคำแนะนำให้เริ่มแต่งบทกวีสมัยใหม่ก่อน เพราะมีกฎเกณฑ์ฉันทลักษณ์น้อยกว่า บทกลอนที่พวกคุณได้อ่านไปก่อนหน้านี้มีข้อตำหนิเล็กน้อย อารมณ์ของงานไม่ค่อยตรงนัก และตัวบทกวีเองไม่ได้เป็นไปตามแบบแผนที่ควรเลย ในศัพท์เฉพาะของพวกเรานั้น จะเรียกว่า ‘มันไร้จิตวิญญาณ’ ต่อให้ใช้คำที่สวยหรูเพียงใด แต่สุดท้ายแล้ววรรณกรรมยังต้องยึดตามหลักฉันทลักษณ์ ต้องสามารถสั่นคลอนจิตใจของผู้คน หากบทกวีนั้นขาดซึ่งส่วนสำคัญอย่างแก่นแท้ พลังและจิตวิญญาณแฝงแล้ว มันก็ไม่อาจสั่นคลอนความรู้สึกผู้คนได้ ถ้าอย่างนั้นถือว่ากลวง มีแต่เปลือกไว้โอ้อวดเท่านั้น” 

“แหม ได้ความรู้กันเลยทีเดียว” จางหั่วกล่าว

เมิ่งตงกั๋วดูเหมือนจะติดลมบนอยากพูดต่อ ไม่รู้ว่าจงใจหรือเปล่า แต่เขาก็โพล่งออกไป “อย่างเมื่อเร็วๆ นี้บนอินเทอร์เน็ต ก็มีบทกวีหลายบทที่ได้รับความสนใจ แต่ในความคิดฉัน มันมีความบกพร่องในเชิงความคิด แน่นอนว่านี่มันเข้าทำนอง ‘หาคนงามให้ถามคนรัก’ ดังนั้นก็เลยมีที่ให้ถกเถียงกันอยู่ร่ำไป”

ซุนเมิ่งเจี๋ยกล่าวเสริม “รองประธานเมิ่งคะ คุณกำลังพูดถึง ‘นกบนฟ้ากับปลาในน้ำ’ หรือเปล่าคะ? หรือว่า ‘บทเพลงแห่งนกนางแอ่นผู้กล้าหาญ’?”

เมิ่งตงหัวยิ้ม “ฉันได้พูดไว้แล้วบนเวยป๋อ ใครที่ได้อ่านก็คงจะรู้ ฉันได้แสดงความคิดเห็นเกี่ยวกับทั้งสองบทกวีนั้นไว้”

ว่าไงนะ?

จางเย่ถูกพาดพิง?

ทันใดนั้น ผู้คนจำนวนมากต่างหันไปทางจางเย่ ที่นั่งของจางเย่ได้กลายเป็นจุดสนใจเสียแล้ว ด้วยสายตาหลายคู่ล้วนพุ่งเป้าไป

จางเย่ไม่คาดคิดว่าเมิ่งตงกั๋วไม่เพียงตั้งข้อสงสัยเขาในเวยป๋อเท่านั้น แต่ยังตามมาถึงงานสำคัญอย่างงานชุมนุมบทกวีฯ ซึ่งเป็นรายการสด แถมยังเป็นงานของหน่วยงานของจางเย่เองแบบนี้ เมิ่งตัวกั๋วไม่เพียงปฏิเสธไม่ยอมรับเขาต่อหน้าสาธารณชน แต่ยังจะฆ่าบั่นคอเขาให้ตายอีกหรือเนี่ย? เชี่ยเอ๊ย! นี่กูไปฆ่าพ่อฆ่าแม่มึ*เหรอไงวะ? ทำไมมึ*ต้องมาหาเรื่องกันขนาดนี้? ‘สั่งสอน’ บนเนตไปแล้วยังต้องตามมา ‘สั่งสอน’ กูถึงที่ทำงานอีก? นี่มึ*เป็นเชี่ยอะไรวะ!?

“นี่มันคนประเภทไหนกันเนี่ย!”

“พูดจาแบบนี้ออกมาได้ยังไง?”

“ดูท่าจะไม่ใช่เรื่องเล็กสำหรับอาจารย์จางน้อยแล้วล่ะ พวกเขากำลังพยายามทำอะไรเนี่ย?”

“นี่มันรายการสดนะ! แบบนี้ไม่ใช่กะจะทำลายกันเหรอเนี่ย!? นี่มันเกินไปแล้ว!”

พนักงานของช่องวรรณกรรมหลายคนทนฟังไม่ได้อีกต่อไป แม้แต่คนที่ไม่รู้จักจางเย่ดียังพลอยโกรธไปด้วย ต่อให้จางเย่ไม่ใช่นักกวีมืออาชีพ ต่อให้บทกวีของจางเย่ธรรมดาและเทียบไม่ได้กับบทกวีของพวกนายหรือได้มาตรฐานวรรณคดี…แต่พวกนายจะมาข่มเหงกันถึงที่แบบนี้ไม่ได้! พวกสมาคมนักเขียนนี่เกินไปแล้วจริงๆ! ที่นี่เป็นที่ทำงานของพวกเรา! เป็นสถานีวิทยุของพวกเรา!

…

ณ ตอนนี้

เว็บไซต์ของงานชุมนุมพลันประทุเดือด!

“เฮ้ย ได้ยินรึเปล่า?”

“อาจารย์เมิ่งกล่าวว่า ‘นกบนฟ้ากับปลาในน้ำ’ และ ‘บทเพลงแห่งนกนางแอ่นผู้กล้าหาญ’ มีปัญหาอย่างนั้นเรอะ?”

“ไม่จริงน่า? ฉันคิดว่าทั้งสองบทกวีนั่นเยี่ยมไปเลยนะ!”

“เป็นถึงรองประธานสมาคมนักเขียนประจำนครหลวงจะผิดพลาดได้ยังไง? แสดงว่าจางเย่คนนั้นที่จริงแล้วไม่นับเป็นตัวอะไรได้ ฉันยังสงสัยอยู่เลยว่าทำไมมียอดคลิกยอดฟอร์เวิร์ดมากขนาดนั้น แสดงว่าเป็นแค่อาจมสินะ!”

“ถูกต้อง คนๆ นี้ไม่ได้มีดีอะไร!”

“บทกวีของจางเย่มีปัญหาจริงๆ เหรอ?”

หลายคนที่ไม่ได้มีส่วนรู้เห็นกับเหตุการณ์ที่เกิดขึ้นเมื่อวันก่อนบนเวยป๋อ ก็พลอยรู้เรื่องที่เกิดขึ้นนั้นไปด้วย วันนี้ เวลานี้ ตามตารางจะเป็นรายการ ‘จากวัยชราสู่วัยเยาว์’ ของจางเย่ ทว่างานชุมนุมบทกวีออกอากาศสดผ่านทางช่องวรรณกรรม และแฟนรายการของจางเย่ก็ได้เข้ามาฟังอยู่ การถูกตัดสินโดยผู้ทรงคุณวุฒิอย่างรองประธานสมาคมนักเขียนนครหลวง คาดได้เลยว่าตั้งแต่พรุ่งนี้เป็นต้นไป ยอดเรตติ้งผู้ฟังรายการจางเย่ต้องโดนกระทบหนักอย่างแน่นอน ยอดผู้ฟังอาจจะดิ่งฮวบไปมากกว่าครึ่งก็เป็นไปได้ บางทีอาจจะไม่มีผลอะไรต่อคนที่ชอบจางเย่จริงๆ หรือคนที่มีความคิดเป็นของตัวเอง แต่คนอื่นๆ ล่ะ? มุมมองของผู้คนมักจะคล้อยตามอิทธิพลหมู่มากและความคิดเห็นของผู้ทรงคุณวุฒิเสมอ!

ดีเจหน้าใหม่!

รองประธานสมาคมแห่งวงการนักเขียน!

ทุกคนจะเชื่อถือความรู้ความสามารถด้านวรรณกรรมของใคร? เห็นกันชัดๆ อยู่แล้ว!

หมากตานี้ของเมิ่งตงกั๋วต่ำทรามจริงๆ จงใจจะตัดอนาคตของจางเย่ให้สิ้นซาก!

จางเย่บันดาลโทสะอย่างแท้จริง นี่มันมัดมือชกกันชัดๆ !

จางหั่วแอบเหลือบสายตาไปทางซุนเมิ่งเจี๋ยคู่หูของเขา โทษฐานที่พูดมากเกินไปหน่อย อันที่จริงเขาลำเอียงเข้าข้างจางเย่ แต่ไม่ใช่เพราะบทกวีของจางเย่หรอกนะ เขาเองก็เชื่อว่า จางเย่ที่เป็นหน้าใหม่จะต้องไม่มีทางเหนือกว่าเหล่าอาจารย์จากสมาคมนักเขียนอยู่แล้ว แต่เป็นเพราะว่าจางเย่เป็นเพื่อนร่วมงานของเขา และเมิ่งตงกั๋วดันตั้งข้อสงสัยจางเย่ต่อหน้าสาธารณชน จางหั่วรู้สึกว่านี่เป็นการไม่สมควรเลย หลังจากมองจอแท็บเล็ต จางหั่วกล่าวต่อ “อาจารย์เมิ่ง บทกวีสองบทที่คุณพาดพิงถึง…ตามความเข้าใจของผม มันถูกเขียนขึ้นโดยอาจารย์จางเย่แห่งช่องวรรณกรรมของเรา อาจารย์จางเย่ก็น่าจะอยู่ในหอประชุมนี้ด้วย ผมได้เห็นคอมเมนต์ของบรรดาผู้ฟังรายการ พวกเขาต่างก็รู้สึกว่า ‘นกบนฟ้ากับปลาในน้ำ’ นั้นยอดเยี่ยมมาก ทุกคนเหมือนจะไม่เห็นว่าบทกวีมีข้อบกพร่องตรงไหนเลย”

เมิ่งตงกั๋วยิ้มแต่ไม่ตอบ ก่อนจะพูดว่า “ให้อัสนีไพศาลมาอธิบายเถอะ เขาเป็นผู้เชี่ยวชาญด้านบทกวีสมัยใหม่ และเป็นนักวิจารณ์ที่กว้างขวางคนหนึ่ง คงจะอธิบายได้ดีกว่าฉัน” 

เมื่อได้ฟังดังนั้น อัสนีไพศาลก็ก้าวขึ้นมา “ฮ่าๆ ในเมื่อรองประธานเมิ่งเรียกหาผมและประเด็นก็เป็นเรื่องนี้ด้วย ขณะนี้เรากำลังอยู่ในช่วงวิจักษณ์บทกวี ดังนั้นให้ผมได้ยกตัวอย่างมาอธิบายคงจะดีกว่าเพื่อความกระจ่างแจ้ง อันที่จริง สิ่งที่รองประธานเมิ่งได้กล่าวไว้บนเว่ยป๋อเมื่อคืนนี้ ผมเห็นด้วยเป็นอย่างยิ่ง ‘นกบนฟ้ากับปลาในน้ำ’ เป็นที่นิยมมากบนอินเทอร์เน็ตในช่วงนี้ ก็เพียงเพราะว่าสถานการณ์พาไป ด้วยตัวบทกวีนี้ได้ช่วยชีวิตคนเอาไว้ จึงกลายเป็นที่กล่าวขวัญถึงของผู้คน ทำให้เพิ่มความนิยมไปในตัว กล่าวคือความนิยมนั้นมาจากเหตุการณ์ประกอบเท่านั้น ตัวกลอนเองกลับไร้คุณค่าทางวรรณกรรมให้ศึกษา เช่นเดียวกับผลงานอื่นๆ ของจางเย่ ความลึกซึ้งถึงแก่นแท้ พลังและจิตวิญญาณเป็นเรื่องของจินตนาการ ซึ่งผมไม่เห็นจะสัมผัสสิ่งที่เขาต้องการจะสื่อได้เลย ดังนั้น ในสายตามืออาชีพอย่างเราๆ นั้น นี่เป็นเพียงงานอดิเรกของมือสมัครเล่นเท่านั้นเอง”

“เป็นอย่างนั้นหรอกหรือครับ?” จางหั่วถาม

เมิ่งตงกั๋วเสริมขึ้นว่า “อธิบายแบบนี้คงไม่ชัดเจนพอสำหรับทุกคนที่นี่ ในเมื่อตอนนี้จางเย่ก็อยู่ที่นี่ด้วย ทำไมเราไม่เชิญเขาขึ้นมาบนเวที ให้เขาได้แสดงฝีมือการแต่งบทกวีเทศกาลไหว้พระจันทร์ล่ะ? พวกเราทุกคนจะได้ร่วมกันวิเคราะห์ข้อบกพร่องไปพร้อมกัน เพื่อให้ทุกคนได้เข้าใจอย่างกระจ่างแจ้ง”

“นี่มัน...” จางหั่วจ้องมองไปยังผู้บริหารสถานีอย่างขอคำปรึกษา

ซุนเมิ่งเจี๋ยเองก็ไม่มีอำนาจตัดสินใจ แม้ว่าเวลาจะเหลืออยู่มากพอสมควร แต่จะให้เรียกเพื่อนร่วมงานของพวกเขาขึ้นเวทีเพื่อเป็นตัวอย่างข้อผิดพลาด? เพื่อให้เมิ่งตงกั๋วและพรรคพวกได้ตบหน้าต่อหน้าทุกคน? แค่คิดก็ทนไม่ไหวแล้ว! 

อัสนีไพศาลกล่าวอย่างเห็นด้วย “นี่ไม่ใช่ช่วงวิจักษ์บทกวีหรอกเหรอ? นี่ก็เพื่อให้ทุกคนได้เรียนรู้ฉันทลักษณ์ของกวีนิพนธ์มากขึ้นยังไงล่ะ”

ทั้งคู่ต่างเข้ากันเป็นปี่เป็นขลุ่ย ก่อนจะได้พูดสักคำ เกียรติยศของจางเย่ก็ถูกตัดสินไปแล้วว่า จางเย่เป็นแค่มือสมัครเล่น และพวกเขาต้องการแสดงความต่างชั้นระหว่างมืออาชีพกับมือสมัครเล่น! 

รองผู้อำนวยการสถานีเจี่ยจับจ้องไปยังจางหั่ว เขาครุ่นคิดอยู่ครู่หนึ่งก่อนจะพยักหน้าอนุญาต

เห็นเช่นนั่นแล้วจางหั่วจึงกล่าว “ถ้าอย่างนั้น ก็ได้ครับ แต่พวกเราคงต้องดูก่อนว่าอาจารย์จางเย่มีผลงานใหม่ๆ บ้างหรือเปล่า เพราะอาจารย์จางเย่เองไม่ได้ทราบล่วงหน้าเกี่ยวกับงานชุมนุมบทกวีครั้งนี้ นี่เป็นเรื่องกะทันหันทีเดียว ดังนั้น…” ทางสมาคมนักเขียนนครหลวงได้รับแจ้งก่อนล่วงหน้านานแล้วจึงมีเวลาเตรียมตัว แต่จางเย่ไม่มีความได้เปรียบตรงจุดนี้ การที่เมิ่งตงกั๋วกับอัสนีไพศาลเรียกร้องให้จางเย่ขึ้นมาบนเวที จางหั่วรู้สึกว่าพวกเขาทำเกินกว่าเหตุจริงๆ ไม่ยอมให้เวลาเตรียมตัวแม้แต่นาทีเดียว! นี่พวกเขาต้องการจับผิดข้อบกพร่องของจางเย่ เพื่อจะซัดให้น่วมชัดๆ! พวกคุณมีเรื่องบาดหมางอะไรกัน? ถึงต้องทำกันขนาดนี้ มาเหยียบย่ำเพื่อนร่วมงานของเขาถึงที่เชียวเหรอ? แล้วที่สำคัญคือท่านรองฯ เจี่ยก็ดันยอมรับข้อเสนอเฮงซวยนั่นเสียอีก!

สายตาหลายคู่ล้วนจับจ้องมาที่พวกเขา!

จางเย่แค่นหัวเราะอย่างโมโห พวกแกต้องการให้ฉันขึ้นไปอย่างนั้นเรอะ? อยากฉีกหน้าฉันนักใช่ไหม? พวกแกรนหาที่ตายแล้ว!

หวังเสียวเหม่ยที่หน้าตาถมึงทึงไปตั้งแต่ได้ยิน บอกกับจางเย่ว่า “ให้พวกมันได้เห็นเลย อาจารย์จางน้อย! ให้พวกมันได้รู้ว่าดีเจช่องวรรณกรรมอย่างพวกเราเข้าใจศิลปะและวรรณคดี!” หวังเสียวเหม่ยปรี๊ดแตกขึ้นมาแล้ว!

ตามด้วยพี่สาวโจวที่ย้อนกลับมา “อาจารย์จางน้อย! จัดการเลย!”

ป้าซุนซึ่งที่จริงก็ไม่ได้ยอมรับบทกวีของจางเย่ยังทนฟังต่อไปไม่ได้ เธอแผดเสียงตะโกนข้ามมาจากสองแถวถัดไปว่า “จางน้อย! เจี๋ยนพวกมันซะ! นี่มันทำกันเกินไปแล้ว!” 

เถียนปินพยายามขวางโดยบอกว่า “ลืมมันซะ อย่าขึ้นไป!”

อู่ต้าเทาส่ายศีรษะกล่าวว่า “จางน้อย ฟังฉันนะ อย่าขึ้นไป มือสมัครเล่นอย่างนายจะไปแสดงปาหี่ต่อหน้าพวกมืออาชีพเหรอ? แค่บอกไปว่าไม่ได้เตรียมตัวมาก็พอ ไม่อย่างนั้น พอพวกนั้นวิจารณ์และชี้แจงข้อผิดพลาดของนายออกมา ไม่ใช่แค่นายหรอกนะที่จะขายหน้า ช่องวรรณกรรมของเราก็จะพลอยเสียหน้าไปด้วย!”

ผู้คนโดยรอบที่เป็นเพื่อนร่วมงานต่างส่งเสียงให้คำแนะนำขึ้นมาบ้างประปราย “อาจารย์จาง อย่าไปสนใจพวกนั้นเลย”

เพื่อนร่วมงานบางคนที่ต้องการความเป็นธรรมให้จางเย่กล่าวว่า “ถ้าแน่จริงก็ให้พวกเขามาเขียนเรื่องผีแข่งกับอาจารย์จางสิ! ถ้าแน่จริงก็มาแต่งนิทานแข่งกับอาจารย์จางสิ! การเขียนเรื่องเป็นความสามารถที่แท้จริงของอาจารย์จางเย่! ให้มาแข่งบทกวีแบบนี้มันไร้ความหมาย! ทุกคนก็อยู่ในวงการมาตั้งหลายปีแล้ว! มันไม่ไร้ยางอายไปหน่อยเหรอที่มาท้าทายมือใหม่น่ะ? หา?”

ในหมู่ผู้ชมก็เกิดความโกลาหลขึ้นเช่นกัน

บรรยากาศในหอประชุมค่อยๆ หลุดจากการควบคุม!

ภายใต้สปอตไลท์ จางเย่ลุกขึ้นยืนโดยปราศจากท่าทีแข็งขืนใดๆ เขายิ้มอย่างเยือกเย็นขณะที่จับจ้องไปยังจางหั่วและส่งสัญญาณ ‘หนึ่ง’ อย่างตัดสินใจแล้ว ซึ่งทุกคนที่สถานีล้วนรู้จักดี เวลาที่ออกอากาศสด สัญญาณ ‘หนึ่ง’ จะบ่งบอกว่าพร้อมแล้ว! 

“จางเย่!”

“อาจารย์จาง! คิดให้ดีๆ ก่อนสิ!”

“ไอ้หยา! อย่าออกไป! คุณไม่เห็นเหรอไงว่าพวกเขาจงใจหาเรื่องคุณน่ะ?”

แต่จางเย่ไม่ฟัง ขยับตัวแทรกตามแถวที่นั่งออกไป

จางหั่วรับรู้ได้ “อาจารย์จางบอกว่าพร้อมแล้ว ทุกท่าน ขอเสียงปรบมือให้กับเขาด้วยครับ!”

เมิ่งตงกั๋วกำลังรอให้จางเย่ออกมาท่องกลอน เพื่อให้เขาตัดสินและวิจารณ์ข้อผิดพลาดให้ทุกคนได้ฟัง 

เจิ้งอันปางและเห็ดแดงน้อยก็กำลังรอที่จะเห็นจางเย่กลายเป็นตัวตลกให้คนหัวเราะเยาะ คนอื่นๆ ก็รู้เช่นกันว่าครั้งนี้จางเย่ต้องขายขี้หน้าตัวเองแล้ว แต่ก็ยังยอมออกมาให้โดนเหยียดหยามแต่โดยดีอีก!

ท่ามกลางเสียงปรบมือที่ไม่รู้ว่ากังวลใจ จนใจ หรือสมใจ จางเย่ก้าวตรงไปยังเวทีอย่างแน่วแน่ ภายใต้แสงไฟและบนพื้นพรมสีแดง นี่เป็นครั้งแรกที่เขาได้ยืนอยู่ต่อหน้าผู้คนจำนวนมากขนาดนี้ ไม่เหมือนกับในห้องอัดเสียงที่ปิดทึบ ประสบการณ์ที่ได้อยู่หน้าคนจำนวนมากเช่นนี้โดยตรงช่างมีความหมาย แต่จางเย่กลับไม่รู้สึกตื่นเวที จิตใจของเขาเข้มแข็งแบบนี้เสมอ อันที่จริง เขาดูจะสนุกกับมันเสียด้วยซ้ำ! 

พวกนายบังคับฉันออกมาเองนะ ได้! เดี๋ยวฉันจัดให้!

หาว่าบทกวีของฉันมันไร้คุณค่าทางวรรณกรรมเรอะ?

ว่าฉันไม่รู้จักประมาณตน กล้าควงขวานต่อหน้าลู่ปัน? 

ว่าฉันเป็นแค่มือสมัครเล่นส่วนพวกแกน่ะมืออาชีพ?

เอาล่ะ! วันนี้ฉันจะตอกหน้าหมาหมู่แห่งสมาคมนักเขียนนครหลวงให้หน้าหงาย ให้ผู้คนได้รู้ไปเลยว่าใครกันแน่ที่เป็นมือสมัครเล่นหรือมืออาชีพ!

ซุนเมิ่งเจี๋ยพยายามถ่วงเวลาให้จางเย่ “อาจารย์จาง ในเมื่อคุณยังไม่ได้เตรียมตัว ก็ไม่ต้องรีบร้อนไปนะคะ ใช้เวลาคิดได้ตามสบายเลยค่ะ”

“ไม่จำเป็นครับ” จางเย่ตอบ

จางหั่วชะงักกึก ไม่ต้องคิดเลยเหรอ? กะจะแต่งขึ้นมาสดๆ ?

อัสนีไพศาลมองอย่างเหยียดหยาม แต่งสดเนี่ยนะ? แถมยังเป็นกลอนเฉพาะเทศกาลอีกด้วย? ต่อให้เป็นตัวเขาเอง ยังต้องใช้เวลาอย่างน้อยครึ่งชั่วโมงเพื่อหาแรงบันดาลใจ! ถ้าขนาดฉันยังทำไม่ได้แล้วแกจะทำได้ยังไง?

แน่นอนว่าจางเย่ไม่จำเป็นต้องเตรียมตัวหรือรู้สึกว่าจะต้องเตรียมตัว บทกวีได้ปรากฏขึ้นในสมองของเขาเรียบร้อยแล้ว! 

ตอนที่รู้เรื่องงานชุมนุมบทกวีเทศกาลไหว้พระจันทร์ จางเย่ก็เริ่มคิดถึงบทกวีที่เขาควรจะใช้ เขาไม่ได้ตั้งใจจะเลือกหรือที่จริงไม่ได้อยากเลือกกวีบทนี้เลยแม้แต่น้อย ทำไมน่ะเหรอ? ก็เพราะกวีบทนี้มันคลาสสิกเกินไปน่ะสิ! มันคลาสสิกมากเสียจนเมื่อเอ่ยถึงเทศกาลไหว้พระจันทร์และบทกวี เก้าในสิบคนจะต้องคิดถึงบทกวีบทนี้! หลังจากที่กวีบทนี้ปรากฏขึ้น ก็ไม่มีบทกวีอื่นใดอีกสำหรับเทศกาลไหว้พระจันทร์! ต้องบอกว่าไม่มีกลอนบทใดจะสามารถเทียบเคียงกลอนบทนี้ได้จึงจะถูก!

กวีนิพนธ์สำหรับเทศกาลไหว้พระจันทร์ นี่แหละตัวเลือกอันดับหนึ่ง!

นี่สิถึงจะคู่ควรกับตำแหน่ง! 

ตอนแรกจางเย่ไม่ได้ต้องการเลือกกลอนบทนี้ เขาอยากจะเหลือทางรอดให้คนอื่นบ้าง แต่เมื่อเมิ่งตงกั๋ว อัสนีไพศาลและพรรคพวกเล่นสกปรกเพื่อบีบบังคับเขาก่อน จางเย่จึงไม่ต้องการออมมืออีกต่อไป! 

ผู้ชมบางส่วนรู้สึกกระวนกระวาย

พี่สาวโจวถามอย่างรีบร้อนว่า “จางน้อยจะไหวมั้ยเนี่ย?”

ป้าซุนตอบว่า “ไหวไม่ไหว ก็ต้องห้ามสติแตกนะ ไอ้พวกนั้นมันมาขี้ใส่หัวพวกเราแล้ว!” 

เถียนปินจงใจถอนหายใจ “จำเป็นด้วยหรือไง? ไม่ใช่ว่าเขาทำตัวเองหรอกหรือ? จางเย่คนนี้นี่ช่าง...! มือสมัครเล่นก็คือมือสมัครเล่น!” 

ท่ามกลางเสียงวิจารณ์ จางเย่จับไมโครโฟนขึ้นมาแล้วปรับลมหายใจแผ่วเบา “จันทร์กระจ่างจะปรากฏยามใด ยกจอกเมรัยขึ้นถามฟ้า คืนนี้ ณ สวรรค์ชั้นเบื้องบน ข้าฉงนจักเป็นปีกาลใด?”

ทุกคนตะลึงงันยามที่เขาเอ่ยท่อนแรกของบทกวี! 

เขาไม่ได้แต่งบทกวีสมัยใหม่ที่ถนัดหรอกหรือ? เขาเลือกบทลำนำเนี่ยนะ? จางเย่แต่งลำนำเป็นด้วยเหรอ? 

แล้วทำไมลำนำบทนี้....ถึงทำให้ขนลุกซู่ได้ขนาดนี้ล่ะ? นี่มัน… 

จางเย่หลับตาลงขณะที่แหงนหน้ามองเพดาน เข้าสู่ภวังค์แห่งบทกวีอย่างสมบูรณ์ “ข้าหวังล่องท่องลมเพื่อคืนบ้าน เกรงวิมานหยกแก้วอันล้ำค่า สูงสถานเหน็บหนาวเกินกายา เพียงเงาข้ารำร่ายในแสงจันทร์ มิเปรียบปานโลกหล้าเมืองมนุษย์ จันทร์ล้อมย้อมเคหาสน์แดง เส้นแสงซ่านผ่านม่านไหม มิอาจฝืนข่มตามิแค้นใจ จันทร์เพ็ญไยมักเยือนยามจากจร? มนุษย์ประสบทุกข์สุขพรากพบ จันทร์ประสบขึ้นแรมเพ็ญเสี้ยวสูญ มิพร้อมพูนเนิ่นแท้แต่ปางบรรพ์” หลังจากหยุดไปสองวินาที จางเย่พลันลืมตาขึ้น ด้วยแววตาอ่อนจางเขากล่าวลำนำประโยคสุดท้ายอย่างเนิบช้า “ขอเราอายุมั่นขวัญยืน แม้นพันหมื่นลี้ที่ห่างไกล ยังอาจได้ร่วมแบ่งปัน ความงามแห่งจันทร์นั้นเทอญ”


-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./59.md)