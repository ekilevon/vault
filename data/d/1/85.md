##บทที่ 84 : คุณคือจางเย่คนนั้น?
บรรยากาศในห้องเรียนที่หนึ่งของชั้นประถมศึกษาปีที่สองเปลี่ยนเป็นเงียบกริบทันที ทั้งนักเรียนและผู้ปกครองที่กำลังเอะอะโวยวายต่างตัวแข็งค้างอยู่กับที่กันหมด!

ทึ่ง!

ทึ่ง!

แล้วก็ทึ่งยิ่งขึ้นไปอีก!

ครูประจำชั้นจ้าวเหมยอ้าปากค้าง “เรียงความนี้…”

“‘บทสรรเสริญแด่ต้นไป๋หยาง’! เป็น ‘บทสรรเสริญแด่ต้นไป๋หยาง’ ที่ประเสริฐแท้!” อธิบดีกระทรวงศึกษาธิการหลิวปรบมือเอ่ยชม เสียงตะโกนนี้ทำให้ทุกคนหลุดจากภวังค์ ท่านอธิบดีเองก็ตื่นเต้นจนตัวสั่น เห็นได้ชัดว่าเขาไม่ได้เป็นเพียงผู้บริหาร มีโอกาสถึง 80% ที่เขาจะเคยเป็นครูหรือนักวิชาการด้านการศึกษามาก่อน “คำศัพท์ธรรมดาจนอาจจะถึงขั้นง่าย ไม่มีคำแปลกๆ หรือซับซ้อนแม้แต่น้อย มันไม่ได้ดูเหมือนบทร้อยแก้วเลย แต่กลับเป็นคำที่สอดคล้องกับหัวข้ออย่างถึงที่สุด ต้นไป๋หยางที่ธรรมดา พวกเราชาวเหนือ นี่อาจจะเป็นการเขียนถึงต้นไม้ แถมยังเป็นต้นไม้ที่ไม่ได้โดดเด่นสะดุดตา แต่อันที่จริงมันคือการเล่าถึงความยิ่งใหญ่และพลังของเหล่าสามัญชน!” 

ผู้แทนจากกระทรวงศึกษาธิการอีกคนหนึ่งก็ช็อกไปเช่นกัน “นี่...นี่มันเป็นต้นแบบเรียงความของบรรดาต้นแบบเรียงความได้เลย! ทุกวันนี้ ในหนังสือแบบเรียนทั้งหมด ไม่ว่าจะเป็นของชั้นประถม มัธยมต้น หรือมัธยมปลาย ยังไม่มีต้นแบบเรียงความสำหรับการศึกษาเช่นนี้เลย! นี่จะเป็นฝีมือเด็กนักเรียนเขียนได้ยังไง!? เด็กแค่แปดขวบเนี่ยนะ?”

ครูใหญ่หลี่ถามขึ้นทันที “ใครเป็นคนเขียน?”

ครูวิชาภาษาตอบอย่างมึนงง “เป็น...เป็นเด็กในชั้นเรียนของเรา เฉินเฉินค่ะ!”

ครูใหญ่หลี่แทบจะลมจับ “ฉันหมายถึงใครเป็นผู้แต่งเรียงความตัวจริง!”

คิดว่าพวกเขาโง่หรือไง? ต่อให้คนปัญญาอ่อนก็ยังบอกได้ว่าเรียงความที่เรียบง่ายแต่ซ่อนความหมายลึกซึ้งนี้ ไม่มีทางเป็นฝีมือของเด็กแปดขวบแน่นอน! ไม่ต้องเป็นเด็กนักเรียนอายุแค่แปดขวบหรอก กระทั่งในบรรดาพวกเขาที่คร่ำหวอดอยู่ในแวดวงการศึกษามาทั้งชีวิต ก็ไม่มีใครเขียนเรียงความที่ยอดเยี่ยมจนเอามาเป็นต้นแบบสอนนักเรียนเช่นนี้ได้ แม้จะแก่จนถึงแปดสิบก็ตามที! พวกเขาไม่ได้มีพื้นฐานวรรณกรรมเช่นนั้น! พวกเขาแน่ใจว่าคนที่สามารถเขียนร้อยแก้วอย่าง ‘บทสรรเสริญแด่ต้นไป๋หยาง’ ได้ต้องไม่ใช่คนธรรมดา!

นักประพันธ์เลื่องชื่อ?

นักวิชาการ?

หรือว่าศาสตราจารย์ท่านไหน?

พวกเขาคาดเดากันไปต่างๆ นานา!

ครูภาษาจีนยิ้มเจื่อน “คุณครูใหญ่หลี่คะ ฉัน...ฉันก็ไม่ทราบเหมือนกัน” เธอหันไปหาเหราเฉินเฉินทันที แล้วถามขึ้นว่า “เฉินเฉิน ใครเป็นคนเขียนเรียงความให้หนู?”

เฉินเฉินตอบอย่างไม่อายว่า “หนูเป็นคนเขียนค่ะ”

จ้าวเหมยพูดขึ้นทันที “ท่านผู้นำและคุณครูใหญ่ก็อยู่ที่นี่ เฉินเฉิน บอกความจริงนะคะ ใครเป็นคนเตรียมเรียงความบทนี้ให้หนูล่วงหน้า? ไม่เป็นไรหรอกนะ พวกเราไม่ได้จะพูดอะไรไม่ดี” หัวข้อของชั้นเรียนสาธิตวิชาภาษาในวันนี้ เป็นการให้ผู้ปกครองและนักเรียนได้เขียนเรียงความร่วมกัน อย่างเช่นเรียงความเรื่องสิ่งแวดล้อมของถงถง ดูก็รู้ว่าไม่ใช่งานของถงถงอยู่แล้ว เพราะทั้งคำศัพท์และความหมายที่ลึกซึ้ง เห็นได้ชัดว่าคุณพ่อของถงถงได้เตรียมตัวมาล่วงหน้า พ่อแม่ผู้ปกครองหลายคนก็แต่งให้แทนบุตรหลานของตัวเอง ไม่ว่าจะอย่างไรจิตใจของคนเป็นพ่อแม่นั้น ย่อมไม่อยากให้ลูกต้องอายเพื่อน ดังนั้นคุณครูจึงเข้าใจในจุดนี้

เฉินเฉินตอบอย่างหน้าตาเฉยว่า “หนูเป็นคนเขียน” เธอไม่ได้โกหกนะ แต่ก็พูดต่อโดยหันไปทางจางเย่ว่า “หนูเขียนตามที่คุณอาบอก”

คุณอา?

เขาเป็นผู้แต่งตัวจริงงั้นเหรอ?

ทันใดนั้นสายตาของทุกคนก็จับจ้องไปทางจางเย่!

เป็นเพราะจางเย่ยังเด็กเกินไป ทุกคนจึงมองอย่างระแวง คนนี้คือใคร? ไม่คุ้นหน้าเลย? ไม่เคยเห็นมาก่อนอีกด้วย? เขียนเรียงความแบบนั้นได้ตั้งแต่อายุเท่านี้เนี่ยนะ? เป็นไปไม่ได้หรอก! ครูใหญ่หลี่ อธิบดีหลิวและคณะต่างก็สงสัย

ครูใหญ่หลี่ถาม “คุณคือ?”

จางเย่บอก “ผมเป็นอาของเฉินเฉินครับ”

“ฉันหมายถึง...ฉันควรเรียกคุณว่าอย่างไร?” ครูใหญ่หลี่กล่าวด้วยน้ำเสียงสงสัย

ยังไม่ทันที่จางเย่จะตอบ เหราเฉินเฉินก็รีบบอกด้วยเสียงแหบแห้งว่า “คุณอาของหนูชื่อจางเย่ค่ะ เขียนด้วยคำว่า 火 กับ 华 ”

“จางเย่เหรอ?” ครูภาษาจีนตะลึงงันไปทันที!

ครูใหญ่หลี่ก็อึ้งค้างไปเช่นกัน “คุณคือจางเย่คนนั้น? จางเย่ที่แต่ง ‘ลำนำทำนองวารี’? นักเขียนที่ชนะที่หนึ่งงานประกวดนิทานเด็กด้วยเรื่อง ‘กระต่ายน้อยเด็กดี’ คนนั้น?”

จางเย่ยิ้ม “ผมเองครับ” เหอๆ ไม่ยักรู้ว่าพี่ชายคนนี้ก็ดังในแวดวงการศึกษาเหมือนกันแฮะ

ทว่ามีเพียงไม่กี่คนเท่านั้นที่รู้จักเขา ผู้ปกครองคนอื่นๆ ไม่ได้รู้จักไปด้วย พวกเขารู้แค่เพียงว่าจางเย่ต้องเป็นคนสำคัญพอดู เห็นได้จากสีหน้าของครูใหญ่หลี่และครูสอนภาษา

อธิบดีหลิวหัวเราะ “เป็นอาจารย์จางเย่นี่เอง มิน่าล่ะ มิน่าคุณถึงเขียนเรียงความอย่าง ‘บทสรรเสริญแด่ต้นไป๋หยาง’ ขึ้นมาได้!”

ถ้าเป็นคนอื่น เด็กหนุ่มที่เพิ่งพ้นยี่สิบมาหมาดๆ จะแต่ง ‘บทสรรเสริญแด่ต้นไป๋หยาง’ ขึ้นสดๆ ได้อย่างไร? พวกเขาย่อมไม่เชื่อแน่ แต่เมื่อผู้แต่งคือจางเย่ จางเย่ผู้โด่งดังคนนั้น ไม่จำเป็นต้องพูดถึงผลงานชิ้นอื่นๆ ของเขาเลย แค่คิดถึง ‘บทเพลงแห่งนกนางแอ่นผู้กล้าหาญ’ ที่สั่นสะเทือนโลกออนไลน์ชิ้นนั้นก็ยังแต่งโดยจางเย่

ร้อยแก้วทั้งสองบทนี้เขียนเกี่ยวกับสิ่งมีชีวิต ชิ้นหนึ่งเขียนถึงสัตว์ อีกชิ้นหนึ่งเขียนถึงพืช ชิ้นหนึ่งเป็นร้อยแก้ว อีกชิ้นก็เป็นร้อยแก้ว นัยยะที่ตรงกันอย่างชัดเจนคือการใช้สิ่งมีชีวิตมาเปรียบเปรย ‘บทเพลงแห่งนกนางแอ่นผู้กล้าหาญ’ ใช้นกนางแอ่นแสดงให้เห็นถึงความไม่ย่อท้อและไม่เกรงกลัวของมนุษย์ ขณะที่ ‘บทสรรเสริญแด่ต้นไป๋หยาง’ ใช้ต้นไป๋หยางบอกเล่าความยิ่งใหญ่และเรียบง่ายของคนธรรมดาทั่วไป

หัวข้อที่แตกต่างแต่ให้ความรู้สึกเดียวกัน!

ไม่มีใครสงสัยในที่มาของเรียงความอีกต่อไปเมื่อรู้ว่าเขาคือจางเย่ จางเย่เป็นนักประพันธ์เพียงคนเดียวในประเทศที่สามารถเขียนเรียงความระดับนี้ได้ด้วยวัยเพียงเท่านี้ แน่นอนว่ายังมีคนหนุ่มสาวรุ่นใหม่ที่อายุใกล้เคียงกับจางเย่ซึ่งพอมีฝีมือเช่นกัน แต่ปัญหาคือพวกเขาเพียงเขียนได้ไม่เลวเท่านั้น ไม่มีใครสามารถเทียบกับมาตรฐานของจางเย่ได้! คุณภาพของผลงานแตกต่างกันมากเกินไป!

ครูสอนภาษาอุทานว่า “คุณคือจางเย่จริงๆ เหรอ?”

จางเย่กระพริบตาปริบๆ “ผมเองครับ ทำไมเหรอ?”

“ไม่ ไม่มี ฉัน...ไม่มีอะไรค่ะ ฉันขอคุยกับคุณหลังเลิกสอนนะคะ” ครูวิชาภาษาดูจะมีเรื่องในใจ

อธิบดีหลิวกล่าว “นั่นสิ นี่ยังอยู่ในชั่วโมงเรียน พวกเราไปนั่งฟังกันต่อที่หลังห้องดีกว่า อย่ารบกวนเด็กๆ ระหว่างชั่วโมงเรียนเลย”

คณะผู้แทนจากกระทรวงศึกษาและเหล่าครูต่างนั่งลงที่แถวหลัง เมื่อ ‘บทสรรเสริญแด่ต้นไป๋หยาง’ ปรากฏขึ้น พวกเขาก็ไม่สนใจจะไปชมห้องเรียนชั้นอื่นๆ อีก

ครูใหญ่หลี่บอกหลังจากนั่งลงว่า “คุณครู เชิญสอนต่อได้เลย ไม่ต้องสนใจพวกเรา”

“เอาล่ะ” ครูวิชาภาษาสงบสติอารมณ์แล้วบอกทุกคนว่า “นักเรียนทุกคน พวกเธอเพิ่งได้ฟัง ‘บทสรรเสริญแด่ต้นไป๋หยาง’ จบไปหนึ่งรอบ จากสีหน้าของทุกคน พวกเธออาจจะไม่เข้าใจว่าทำไมเรียงความบทนี้ถึงดี ซึ่งจะโทษพวกเธอก็ไม่ได้ ร้อยแก้วชิ้นนี้ไม่ใช่สิ่งที่จะเข้าใจได้ง่ายในวัยของพวกเธอ เพราะแก่นแท้และความยอดเยี่ยมของมันไม่ใช่สิ่งที่ปรากฏบนผิวหน้าแต่เป็นเนื้อใน ครูหวังเป็นอย่างยิ่งว่าพวกเธอแต่ละคนจะเป็นเหมือนต้นไป๋หยาง เป็นเหมือนดั่งคำพูดของคุณอาของเฉินเฉินที่ว่า...ด้วยลำต้นและรากตั้งตรง ไป๋หยางมุ่งสู่ที่สูง ตั้งมั่น และไม่ไหวเอนยามต้องลมพายุ”

เด็กทุกคนพากันหันไปมองเฉินเฉิน

“อันที่จริง ครูก็ต้องตำหนิตัวเองด้วย” ครูภาษาจีนบอกอย่างจริงใจ “ตอนที่ครูอ่านประโยคแรกของ ‘บทสรรเสริญแด่ต้นไป๋หยาง’ ครูเองก็รู้สึกผิดหวังในใจเหมือนคนอื่นๆ เพราะคิดว่าต้นไป๋หยางธรรมดาเกินไป ไม่เห็นมีอะไรพิเศษ สรรเสริญต้นไป๋หยางอย่างนั้นหรือ? มันมีอะไรให้สรรเสริญกัน? แต่เมื่ออ่านจบ ครูก็รู้ว่าครูผิด กุหลาบอาจจะสวยแต่มันก็เหี่ยวแห้งได้ง่าย กล้วยไม้อาจจะสวยแต่ก็หักงอได้ง่าย ต้นไป๋หยางอาจจะไม่ได้ดูสวยงาม แต่ครูคิดว่าพวกมันมีมากกว่าความสวย เป็นความงามที่เสาะแสวงหาความยอดเยี่ยมของตน เป็นความงามที่ไม่ย่อท้อ นี่เป็นความงามที่ปรากฏอยู่ทั่วไป!”

การประเมินของครูวิชาภาษานั้นดีในระดับหนึ่งเลยทีเดียว

เมื่อทุกคนได้ฟังจึงพากันปรบมือ!

อธิบดีหลิวและครูใหญ่หลี่ต่างพยักหน้าและปรบมือเช่นกัน!

“เมื่อครู่ตอนที่ครูอ่าน ‘บทสรรเสริญแด่ต้นไป๋หยาง’ ครูมีความลังเลและไม่แน่ใจอยู่บ้าง ทำให้น้ำเสียงนั้นไม่ถูกต้อง ที่จริงครูเองก็ไม่มีความสามารถพอที่จะอ่านมันได้อย่างเหมาะสม ครูอยากจะขอเชิญอาจารย์จางเย่มาอ่านให้ฟังสักครั้ง ไม่ทราบว่าอาจารย์จางจะเต็มใจไหมคะ?” ครูวิชาภาษากล่าวทันทีว่า “พวกเธออาจจะยังไม่รู้ แต่อาจารย์จางเย่เป็นมืออาชีพในงานด้านนี้ อาชีพของเขาคือดีเจวิทยุแต่เขาก็เป็นนักเขียนด้วยเช่นกัน การอ่านบทประพันธ์ของเขาต้องดีกว่าของครูเป็นร้อยเท่าแน่ หึๆ นักเรียนทุกคนช่วยกันปรบมือต้อนรับอาจารย์จางเย่ด้วย”

เสียงปรบมือดังขึ้นอีกครั้ง

อธิบดีหลิวก็อยากฟังจางเย่อ่านเรียงความอย่างมากเช่นกัน ครูใหญ่หลี่อาจจะไม่เคยได้ฟังจางเย่อ่านกลอนสด แต่อธิบดีหลิวได้มีโอกาสฟังคลิปเสียงที่จางเย่ร่ายกลอน ‘น้ำนิ่ง’ บนเวทีรางวัลไมโครโฟนเงินมาก่อน น้ำเสียงที่เหยียดหยัน เสียดสี และกราดเกรี้ยวแฝงนัยยะของการสบถด่าสามารถสัมผัสได้อย่างเต็มที่ตลอดบทกลอน ครั้งนั้นอธิบดีหลิวถึงกับลุกขึ้นยืนตบโต๊ะดังสนั่นเมื่อได้ยิน เพราะมันเร้าใจเกินไป!

จางเย่ไม่อยากจะขายหน้าตัวเอง แต่กลับโดนเฉินเฉินถองข้อศอกใส่ไม่หยุด “จางเย่! จางเย่!”

จางเย่ได้แต่ลุกขึ้นยืน “เอาล่ะๆ ในเมื่อคุณครูพูดอย่างนั้น ผมก็คงต้องขายขี้หน้าตัวเองแล้ววันนี้ ถ้าผมอ่านได้ไม่ดี อย่าว่ากันนะครับ” เขาไม่ได้หยิบสมุดของเฉินเฉินขึ้นมา เพราะไม่จำเป็นต้องดูมัน ทว่าเดินตรงไปที่โพเดียมและหลับตาลงปรับลมหายใจให้คงที่ นี่เป็นทั้งนิสัยส่วนตัวและเทคนิคที่ได้รับการสอนมาจากมหาวิทยาลัย เพราะการอ่านบทประพันธ์ไม่ใช่เรื่องง่าย ต้องอ่านด้วยอารมณ์ความรู้สึก มือสมัครเล่นอาจจะคิดว่าเป็นเรื่องกล้วยๆ กะอีแค่อ่านออกเสียงเรียงความบทเดียว แต่มืออาชีพย่อมรู้ดี จางเย่เป็นมืออาชีพด้านนี้ดังนั้นเขาไม่มักง่ายแน่นอน

เขาพูดอย่างสงบนิ่ง “บทสรรเสริญแด่ต้นไป๋หยาง”

ต่อจากนั้น จางเย่ก็เหยียดยิ้มทันที เป็นรอยยิ้มที่เต็มไปด้วยความเชื่อมั่นราวกับไม่เห็นหัวใคร “ต้นไป๋หยาง มิได้เป็นเพียงต้นไม้ธรรมดา ให้ข้าเอ่ยสรรเสริญเถิด”

รอยยิ้ม

ขมวดคิ้ว

ความเยือกเย็น

ความเร่าร้อน

สีหน้าท่าทางของจางเย่สอดคล้องกับบทประพันธ์อย่างยอดเยี่ยม!

เด็กนักเรียนต่างทึ่งเมื่อได้ฟังเขาอ่าน ไม่ใช่แค่พวกเขา บรรดาผู้ปกครองและครูวิชาภาษาที่ชมดูอยู่รู้สึกนับถือและตื่นตะลึง! 

มืออาชีพก็คือมืออาชีพโดยแท้!

ต่างกับตอนที่คุณครูอ่านอย่างสิ้นเชิง!

โดยเฉพาะเมื่อจางเย่อ่านประโยคสุดท้าย รอยยิ้มบ้าคลั่งของเขายิ่งเร่งเร้าผู้ชม “ให้พวกเหล่านั้นดูถูกผู้คนไปเถิด คนที่น่าชังเหล่านั้น ให้พวกอนุรักษ์นิยมประดานั้นเชิดชูไม้หนันมู่ ให้มันดูถูกไป๋หยางที่ทั้งเรียบง่ายและโตไวไปเถิด แต่ข้าขอสรรเสริญต้นไป๋หยางไว้ ณ ที่นี้!”

ป้าบ ป้าบ ป้าบ!

เสียงปรบมือรอบนี้ดังก้องไปทั่วทั้งโถงทางเดิน!


-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./86.md)