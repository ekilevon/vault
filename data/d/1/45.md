##บทที่ 44 : จะไม่ถูกยุบจริงๆ เหรอ?
เหย**** !

อันดับสอง?

เรตติ้ง ‘จากวัยชราสู่วัยเยาว์’ ขึ้นมาอยู่อันดับสองได้จริงๆ?

ช่องวรรณกรรมทั้งสำนักงานตกอยู่ในความแตกตื่นไปโดยปริยาย! เป็นไปไม่ได้! เป็นไปไม่ได้เด็ดขาด! นี่มันเกินคาดกว่าที่คิดแล้วนะ! ‘จากวัยชราสู่วัยเยาว์’ เป็นรายการประเภทไหนน่ะเหรอ? ก็เป็นรายการสุดอนาถที่ครองอันดับบ๊วยหรือรองบ๊วยมาตลอดหลายปีที่ผ่านมายังไงเล่า! ขนาดรายการ ‘เรื่องสยองขวัญยามค่ำคืน’ ซึ่งแย่กว่าเสียอีก ก็ยังเคยกระโดดขึ้นถึงอันดับราวๆ สิบทุกครั้งที่เริ่มเรื่องใหม่ แต่ ‘จากวัยชราสู่วัยเยาว์’ ไม่เคยทำได้มาก่อนเลย อันดับที่ดีที่สุดที่เคยได้ก็คืออันดับที่ 18! และนั่นก็เป็นเพราะการ ‘ทุ่มทุน’ พิเศษในวันเด็กเมื่อห้าปีที่แล้ว!

อันดับสอง? ยอดเรตติ้ง 2.40%? แถมยังสูงกว่ารายการประเภทข่าวอย่าง ‘บันเทิงรายวัน’ ด้วยเหรอ? แทบไม่มีใครเชื่อในสิ่งที่ได้ยิน!

จู่ๆ อู่ต้าเทาก็รู้สึกฉุนเฉียวขึ้นมา “อ่านผิดหรือเปล่า?”

เจี่ยเหยียนเองก็หวังให้ตัวเองอ่านมันผิด “ก็มันเขียน...เอาไว้แบบนี้”

“เป็นไปไม่ได้” เถียนปินก็ไม่ยอมเชื่อมันเช่นกัน “จากที่โหล่ขึ้นสู่ที่สองเนี่ยนะ? เห็นชัดๆ อยู่แล้วว่ามันเป็นไปไม่ได้!”

เจี่ยเหยียนพยักหน้า จับจ้องไปยังรายงานเรตติ้งก่อนกล่าว “ผมว่ารายงานนี่ต้องมีอะไรผิดพลาดแน่นอน เรตติ้งหลังจากนี้ก็ต้องไม่ถูกต้องเหมือนกัน ผมจะขึ้นไปข้างบนหาฝ่ายสถิติ!”

ได้ยินดังนั้น จางเย่โวยวายขึ้นเสียงดัง “นายหมายความว่ายังไง? หา? พอยอดเรตติ้งของฉันอยู่อันดับล่าง นายก็คิดว่าปกติแล้วก็เหมาว่าถูก พอตอนนี้ ยอดเรตติ้งของฉันขยับมาดีขึ้น นายกลับคิดว่าฝ่ายสถิติทำงานผิดพลาดเหรอ? ทุกอย่างต้องเป็นไปอย่างที่นายพูดหรือไง? ทุกอย่างที่นายพูดต้องเป็นความจริงงั้นเหรอ?” จางเย่จ้องกลับด้วยสายตาเย็นชาไปยังทุกคนที่สงสัยเขา “ฉันอยากจะถาม! ฝ่ายสถิติเคยทำงานพลาดตั้งแต่เมื่อไหร่? มีสักครั้งไหม? อ้อ ต้องให้ผลของนายออกมาดีถึงจะถูกใช่ไหม? แต่พอของฉันดีกลายเป็นความผิดพลาดงั้นเหรอ? คนแบบนายเนี่ยจะเรียกว่าอะไรดีล่ะ!”

เจี่ยเหยียนรู้ตัวว่าเขาพูดเกินไป แต่ก็ยังยืนยันว่า “ทุกคนล้วนสงสัยในเรื่องของสถิตินี่ พวกเราต้องตรวจสอบมันก่อน ทั้งหมดนี้เพราะตัวเลขมันก้าวกระโดดมากเกินไป!”

จางเย่เหน็บแนม “แน่นอน ไปเช็กดูได้เลย ถ้างั้น…จะเป็นยังไงล่ะถ้าไม่มีอะไรผิดพลาด? นายจะกล้ารับผิดชอบต่อคำกล่าวหานั่นมั้ยล่ะ?”

เจี่ยเหยียนจ้องกลับและแน่ใจว่าจะต้องมีอะไรผิดพลาด ดังนั้นเขาจึงบอกว่า “ถ้าสถิตินี่ไม่ผิดพลาดจริงๆ ฉันจะยอมขอโทษนาย”

“ได้ ไปเช็กดูสิ” จางเย่กล่าวอย่างมั่นใจ แน่นอนว่ามันเกิดจากผลงานของเขานั่นแหละ ถึงแม้ว่าชายหนุ่มจะไม่รู้ว่าเรตติ้งผู้ฟังจะกระโดดมากขนาดนี้ได้อย่างไร แต่เขารู้ดีว่านิทานที่เขาเล่าไปนั้น เรียกได้ว่าเป็นหนึ่งในผลงานมาสเตอร์พีซสุดคลาสสิกชิ้นหนึ่งของโลกเขาเลยทีเดียว ดังนั้นมันต้องไม่แย่อยู่แล้วล่ะ!

เจี่ยเหยียนออกไป ขณะที่ผู้คนเริ่มกระซิบกระซาบกัน

“ตกลงมันจริงหรือเปล่า?”

“ฉันมั่นใจว่ามันผิด”

“ฉันก็คิดเหมือนกัน ถ้าไม่อย่างนั้น ตัวเลขมันจะออกมาขนาดนี้ได้ยังไง”

“นั่นสิ อาจารย์เฝิงจัดรายการมาตั้งหลายปี เรตติ้งก็อยู่รั้งท้ายตลอด จะมาระเบิดเปรี้ยงภายในสามวันในมือจางเย่ได้ยังไง?”

“รอดูก่อน เดี๋ยวเสียวเจี่ยก็กลับมาแล้ว”

อาจารย์เฝิงดึงจางเย่เข้าไปหาอย่างรวดเร็ว “เกิดอะไรขึ้น?”

จางเย่กล่าว “ไม่ต้องเป็นห่วงครับ เรตติ้งปกติแน่นอน”

อาจารย์เฝิงกลอกตา “พ่อหนุ่ม นี่เธอยังจะบอกว่าปกติอีกเหรอ? นี่มันไม่ปกติที่สุดแล้ว ถ้าเธอได้อันดับ 19 หรือ 20 ฉันคงจะยอมเชื่อ แต่อันดับ 2 เนี่ยนะ? ไม่ใช่ว่าฉันไม่เชื่อเธอนะ จางน้อย แต่ว่ามัน...เธอคิดว่ารายการที่คนไม่นิยมอย่างของพวกเราจะมีเรตติ้งสูงกว่ารายการข่าวอย่าง ‘บันเทิงรายวัน’ ได้เหรอ?”

จางเย่กะพริบตา “ทำไมถึงไม่ได้ครับ?” 

อาจารย์เฝิงกลอกตา “หมายความว่ายังไง ที่ว่า ‘ทำไมถึงไม่ได้’? ก็เหมือนกับโทรทัศน์นั่นแหละ เธอเคยเห็นรายการไหนมีเรตติ้งสูงกว่าช่องข่าวของสถานีโทรทัศน์ส่วนกลางไหมล่ะ?”

อันที่จริง จางเย่เคยเห็นเหตุการณ์นี้มาแล้วจริงๆ ในโลกของเขา! 

“ช่างเถอะ มารอดูผลกันดีกว่า ก่อนจะพูดอะไรต่อ” ความคิดของอาจารย์เฝิงก็สับสนไปหมดเช่นกัน

อีกฟากหนึ่ง เจี่ยเหยียนเดินกลับเข้ามา การตรวจสอบสถิติเป็นเรื่องที่สามารถทำได้อย่างรวดเร็ว

เถียนปินและอู่ต้าเทาถามว่า “มันเขียนมาผิดใช่ไหม? ชื่อรายการสลับกันใช่หรือเปล่า?”

เจี่ยเหยียนนิ่งเงียบขณะที่มองจางเย่ด้วยใบหน้าซีดเผือด

จางเย่ก็ยิ้มตอบ ขณะยื่นมือขวาออกมาโบกช้าๆ แล้วเขาก็ดีดนิ้วดังเป๊าะ! 

เจี่ยเหยียนกะพริบตาก่อนจะสงบสติอารมณ์ “ขอโทษอาจารย์จางที่สงสัยผลเรตติ้งของคุณ ฝ่ายสถิตินับให้ใหม่อีกหน...ไม่มีข้อผิดพลาด!”

อะไรนะ?

เรตติ้งของจริงงั้นเหรอ?

อู่ต้าเทาและเถียนปินตาถลนอ้าปากค้าง!

จางเย่รับคำขอโทษแล้วกล่าวด้วยน้ำเสียงสั่งสอนว่า “ไม่มีรายการไหนที่จะตกต่ำไปตลอดกาล วันข้างหน้าถ้าเห็นรายการของคนอื่นได้เรตติ้งดี ปฏิกิริยาตอบสนองของนายควรจะไม่ใช่ความสงสัยและการปฏิเสธ!” หลังจากนั้นเขาก็มองไปที่อู่ต้าเทาและเถียนปินซึ่งเป็นคนแรกที่ชี้นำว่าสถิติมีข้อผิดพลาด “พวกนายไม่มีอะไรจะพูดหรือไง?”

เถียนปินย่อมไม่ยอมขอโทษแน่อยู่แล้ว เขาแสร้งทำเป็นไม่ได้ยิน

อู่ต้าเทาก็แกล้งง่วนอยู่กับงานหลังจากแพ้จนหมดทางสู้

จางเย่ไม่ยอมปล่อยพวกเขาไป พูดใส่ว่า “ด้วยความพยายามของฉัน ฉันทำให้รายการของฉันดีขึ้น ฉันทำทุกอย่างด้วยความถูกต้องและซื่อตรง แล้วพวกนายเอาอะไรมาวัดว่าเรตติ้งของฉันเป็นของปลอม? หรือผิดพลาด?”

ผู้อาวุโสคนหนึ่งในแผนกพยายามจะไกล่เกลี่ยให้ “ให้มันผ่านไปเถอะอาจารย์จางน้อย ไม่ใช่ว่าทุกคนจะตั้งเป้ามาที่คุณ”

ขณะนั้นเอง หลี่ซื่อก็ตะโกนขึ้นเสียงดังลั่น “เร็วเข้า มาดูข่าวนี่! กระทรวงศึกษาธิการนครหลวงได้ออกประกาศเมื่อเช้านี้! สั่งให้โรงเรียนอนุบาลและประถมทุกแห่งในเมืองหลวงเผยแพร่นิทานเด็กเรื่อง ‘กระต่ายน้อยเด็กดี’ ทั้งยังมีการส่ง ‘จดหมายถึงผู้ปกครอง’ อีกด้วยว่าให้ปลูกฝังนิทานเรื่อง ‘กระต่ายน้อยเด็กดี’ แก่นักเรียนทั้งที่โรงเรียนและที่บ้าน โดยแนะนำให้ผู้ปกครองเรียนรู้ก่อนเพื่อสอนบุตรหลานของตน ทั้งนี้เพื่อเสริมสร้างความเข้าใจเรื่องการไม่เปิดประตูรับคนแปลกหน้า!”

เจี่ยเหยียนพอจะรู้เกี่ยวกับเรื่องนี้มาก่อน เขายังเคยได้ยินข่าวงานประกวดนั่นอีกด้วย “นั่นเป็นงานประกวดนิทานที่จัดขึ้นโดยกระทรวงศึกษาธิการนี่ เกี่ยวอะไรด้วยเหรอ?”

บรรณาธิการคนหนึ่งกล่าว “เอะอะอะไรกัน?”

หลี่ซื่อยิ้มฝืดเฝื่อนและไม่ได้พูดอะไร

พนักงานหญิงที่อยู่ใกล้หลี่ซื่อมองดูที่หน้าจอโทรทัศน์แล้วก็ตะลึงงันไปทันที หลังจากกลืนน้ำลายลงคอก็ร้องอุทาน “การประกวดนิทานครั้งนี้ ที่หนึ่งได้แก่ ‘กระต่ายน้อยเด็กดี’....สวรรค์! เรื่องนี้แต่งโดยอาจารย์จางเย่ของเรา! อาจารย์ได้รับรางวัลที่หนึ่งโดยเอาชนะอาจารย์นักเขียนชื่อดังอย่างเถาเสวี่ยหรูและเห็ดแดงน้อย!”

จางเย่เสริมว่า “นี่เป็นเรื่องที่ออกอากาศไปในตอนเที่ยงเมื่อวานนี้!” หลังจากที่ได้ยินข่าว เขาจึงได้เข้าใจถึงสิ่งที่เกิดขึ้น ไม่น่าแปลกใจที่ยอดเรตติ้งของเขาสูงขึ้นไปมากขนาดนั้น ก่อนหน้านี้ เขาคิดว่าหนังสือพิมพ์ไม่ได้ลงข่าว แต่ใครจะไปรู้ว่ากระทรวงศึกษาธิการจะมีคำสั่งออกมาโดยตรง โรงเรียนอนุบาลในเมืองหลวงมีจำนวนเท่าไหร่? โรงเรียนประถมศึกษาอีกเท่าไหร่? ชั้นเด็กเล็กมีนักเรียนทั้งหมดเท่าไหร่? เกือบจะนับไม่ถ้วน! ถ้าต้องเผยแพร่ในโรงเรียน บรรดาครูทุกคนก็ไม่ต้องฟังด้วยหรอกหรือ? งั้นเด็กนักเรียนก็ต้องฟังด้วย ถูกไหม? แม้กระทั่งผู้ปกครองก็ยังต้องฟังด้วย ใช่หรือเปล่า? นี่เองที่มาของเรตติ้งปาฏิหาริย์! มันก็เหมือนตำราเรียนนั่นแหละ คุณไม่ชอบมันเหรอ? ต่อให้ไม่ชอบก็ต้องอ่าน! เหมือนกับการศึกษาภาคบังคับ! ทุกคนต้องเรียน!

พนักงานหญิงคนเดิมรีบพูดต่อ “ฉันกับลูกชายก็รู้เรื่อง ‘กระต่ายน้อยเด็กดี’ มาเหมือนกัน โรงเรียนอนุบาลของเขาถึงกับพิมพ์เรื่องนี้ออกมาแจก อาจารย์จางน้อย นี่เป็นเรื่องที่คุณแต่งเหรอ?”

จางเย่บอก “ใช่ครับพี่สาวโจว วันนั้นผมเห็นข่าวงานประกวดนิทาน เลยตัดสินใจทำอะไรเพื่อเด็กๆ พอมีแรงบันดาลใจ ก็เลยแต่งขึ้นมาน่ะครับ”

พนักงานหญิงเอ่ยชม “คุณแต่งได้ดีมากเลยนะ ลูกชายฉันชอบมากทีเดียว”

หวังเสียวเหม่ยมองดูจางเย่ “นิทานเด็กสองสามวันที่ผ่านมาในรายการ ‘จากวัยชราสู่วัยเยาว์’ นายก็แต่งเองเหรอ?”

จางเย่ตอบรับและบอกด้วยท่าทางถ่อมตัว “ใช่ครับ ผมก็แค่แต่งๆ ไปตามที่คิดน่ะ”

อาจารย์เฝิงอุทาน “เธอไม่ได้ใช้สคริปต์ที่ฉันให้ไปหรอกเหรอ? นี่เธอแต่งเรื่องเองจริงๆ เนี่ยนะ?” จางเย่เคยบอกเขาไว้ว่าถ้าหากนิทานเด็กในวงการคุณภาพต่ำ เขาจะเขียนขึ้นมาเอง แต่ทว่า อาจารย์เฝิงไม่เคยคิดว่าจางเย่จะเขียนมันขึ้นมาจริงๆ เขาคิดว่าเป็นเรื่องล้อเล่น!

จางเย่จนปัญญาไม่รู้จะหัวเราะหรือร้องไห้ดี “อาจารย์เฝิง คุณไม่ได้ฟังรายการของผมตลอดสองสามวันที่ผ่านมาเลยเหรอ? นี่เป็นรายการที่คุณจัดมาเป็นเวลาตั้งหลายปี แล้วคุณไม่ฟังเนี่ยนะ?”

“ฉันเปล่า แค่กๆ ฉันไม่กล้าฟังน่ะ” อาจารย์เฝิงหน้าแดง ก็มันไม่ถูกต้องจริงๆ ที่เขาไม่ฟังรายการ

จางเย่อธิบาย “เรื่องพวกนั้นผมแต่งเองทั้งหมด ผมมีประสบการณ์แล้วก็พรสวรรค์แค่เล็กน้อยเท่านั้น ขออภัยที่ต้องขายขี้หน้าทุกคนแล้วครับ”

ขายขี้หน้า?

หลายคนรู้สึกได้ถึงการเสียดสีในคำพูดของจางเย่!

ทุกคนวางงานในมือลงแล้วเข้าอินเทอร์เน็ตหาดูจึงได้เห็นคำชมเชยและกระทู้อยู่เต็มบอร์ด!

“เรื่องนี้สุดยอดจริงๆ!”

“กระต่ายน้อยเด็กดี เปิดประตูทีจ้ะ ฮ่าๆ อาจารย์จางร้องได้ดีจริงๆ!”

“ถูกต้องที่สุด เพลงเด็กเพลงนี้ยอดเยี่ยมจริงๆ ง่ายมากด้วย ฟังแล้วจำได้ในทันทีเลย”

“ลูกสาวของฉันจำเนื้อเพลงได้แล้ว แต่ก็ยังอยากให้ฉันเล่าให้ฟังทุกวัน ฉันจนปัญญาแล้วสิ ตั้งแต่วันนี้ไป ฉันคงต้องฟังรายการของอาจารย์จางทุกเที่ยงแล้วล่ะ”

“ไม่ต้องรอนับจากวันนี้ ไปดูสองตอนก่อนหน้านี้ได้เลย”

“มีก่อนหน้านี้อีกสองตอนด้วยเหรอ? ฉันเอียนนิทานเด็กพวกนั้นจะแย่อยู่แล้ว”

“ผิดแล้ว สองตอนก่อนหน้านี้ก็เป็นเรื่องใหม่ที่อาจารย์จางเขียน เรื่องหนึ่งชื่อ ‘สโนว์ไวท์กับคนแคระทั้งเจ็ด’ อีกเรื่องชื่อ ‘ชุดใหม่ของพระราชา’ ทั้งคู่เป็นเรื่องที่ดีมากแถมมีคติสอนใจด้วย ในเชิงวรรณศิลป์แล้วยังดีกว่าเรื่อง ‘กระต่ายน้อยเด็กดี’ เสียอีก!”

“จริงหรือ? งั้นต้องไปฟังแล้วล่ะ!”

“ฉันได้ฟังแล้ว ตอนนี้ถึงได้ทึ่งกับอาจารย์จางเย่อยู่นี่ไง!”

“ฉันตัดสินใจแล้ว ตราบใดที่อาจารย์จางเย่ยังอยู่ ฉันจะไม่พลาดรายการ ‘จากวัยชราสู่วัยเยาว์’ แม้แต่ตอนเดียว ฟังแล้วจะได้มีเรื่องไปเล่าให้เจ้าแฝดของฉันฟังตอนกลางคืน!”

“เฮ้ เห็นกันหรือเปล่า? บนเว็บไซต์ของสถานีวิทยุนครหลวงมีประกาศรายการที่จะหยุดออกอากาศ ทำไมรายการ ‘จากวัยชราสู่วัยเยาว์’ ถึงอยู่ในประกาศด้วยล่ะ? รายการดีๆ แบบนี้จะหยุดออกอากาศได้ยังไง?”

“ไม่ใช่มั้ง?”

“เรื่องจริงนะ เดี๋ยวจะส่งลิงก์ให้ดู!”

“เอ๋? เรื่องจริงเหรอเนี่ย? จะยุบรายการเหรอ?”

“เหย******! สถานีโง่หรือเปล่าเนี่ย? รายการดีๆ แบบนี้จะให้หยุดออกอากาศได้ยังไงกัน?”

“ไฮ้ งั้นคงจะเหลือไม่กี่ตอนแล้วสิ ทุกคนต้องรีบฟังนะ ยิ่งเหลือน้อยลงไปทุกทีๆ”

“หยุดออกอากาศไม่ได้นะ ถ้าหยุดฉันจะเขียนจดหมายฟ้อง อะไรกันเนี่ย! มีหัวคิดกันบ้างหรือเปล่า?”

อีกฟากหนึ่ง เสี่ยวฟางก็ได้นำจดหมายจากผู้ฟังเข้ามา พอรู้ว่าจางเย่ได้อันดับสอง แซงหน้ารายการของอู่ต้าเทา เสี่ยวฟางก็ยิ่งดีใจ ปริมาณจดหมายในมือของเธอสูงเกือบครึ่งตัวคนจนเธอเองก็เกือบแบกมาไม่ไหว “อาจารย์จางคะ จดหมายของคุณ”

จางเย่ลุกขึ้นแล้วรับกองจดหมายมา “กองไหนเหรอ?”

เสี่ยวฟางบอกอย่างร่าเริง “ทั้งหมดเลยค่ะ จดหมายของอาจารย์ท่านอื่นๆ ยังอยู่ที่ห้องจดหมาย ฉันเอามาหมดไม่ไหว”

หา? ของฉันทั้งหมดเนี่ยนะ!?

ดูแล้วน่าจะเป็นพันฉบับเลยนะเนี่ย?

อาจารย์เฝิงงงงวย “จำนวนขนาดนี้นี่ทำลายสถิติเก่าแล้วล่ะมั้ง? ช่องของเราไม่เคยได้จดหมายจากแฟนรายการมากกว่าพันฉบับเลยนะ!”

เสี่ยวฟางยิ้มแป้น “ถูกแล้วค่ะ จดหมายที่เหลือของวันนี้ รวมกันแล้วก็ยังไม่เท่านี้เลยค่ะ”

จางเย่ปาดเหงื่อบนหน้าผาก หยิบจดหมายขึ้นมาแล้วเริ่มอ่าน ส่วนใหญ่จะเป็นลายมือผู้ใหญ่ หลายสิบฉบับเป็นลายมือเด็ก ดูแวบเดียวก็แยกออกเพราะตัวหนังสือโย้เย้ไปมา ดูแล้วไร้เดียงสาจริงๆ 

คนอื่นๆ มองหน้ากันไปมา ไม่รู้จะหาคำไหนมาอธิบายความรู้สึกในตอนนี้ ก่อนหน้านี้ จางเย่ได้ประกาศว่า ‘จากวัยชราสู่วัยเยาว์’ จะไม่โดนยุบ พวกเขาต่างก็ไม่เชื่อไม่ใส่ใจ ทว่าตอนนี้ จางเย่ได้ใช้ความสามารถของตนเองดึงเรตติ้งรายการขึ้นมาจนปิดปากทุกคนเสียสนิท พวกเขาไม่เคยคิดว่าจะมีเรื่องแบบนี้เกิดขึ้นได้! 

ทว่าตอนนี้รายการขึ้นมาอยู่อันดับสองแล้ว!

‘จากวัยชราสู่วัยเยาว์’ จะไม่ถูกยุบจริงๆ เหรอ?

-*-*-*-*-*-*-*-*-*-*-*-*-*-*-*-


[Go To Next Chapter]( ./46.md)