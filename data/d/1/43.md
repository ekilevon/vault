##บทที่ 42 : คู่ควรกับอันดับหนึ่ง!
เที่ยงคืนตรง

การโหวตสิ้นสุดลงแล้ว เรื่องของจางเย่ได้อันดับหนึ่ง

ไม่ต้องบอกก็รู้ว่าสมาชิกแก๊งเห็ดแดงน้อยและผู้ชมทั่วไปตกใจกันขนาดไหน นักเขียนนิทานเด็กผู้คร่ำหวอดในวงการก็ตกตะลึงเช่นกัน แม้แต่ตัวจางเย่เองก็ยังไม่เชื่อสายตา คิดได้อย่างเดียวว่า นี่มันเหลือเชื่อเกินไปแล้ว พี่เอ็งคนนี้มีแฟนคลับเดนตายมากมายขนาดนี้ตั้งแต่เมื่อไรฟะ?

จางเย่รู้ตัวดี จริงอยู่ที่เขาได้เขียนกลอนและนิยายเหนือจริงออกมา แต่นั่นก็ยังไม่เท่าไหร่ หนทางยังอีกไกล ถ้าเทียบกับผลงานของซูเปอร์สตาร์ที่มีคนจำได้ในทันทีที่เห็นเช่น ‘อ๋อ นี่หนังของดาราคนนี้’ ไม่ก็ ‘อ้อ นี่เพลงของหลิวเต๋อหัว’ นอกจากนี้ยังมีผลงานของคนอื่นอีกมากมายที่โด่งดังไปทั่ว แต่กลับไม่มีใครรู้หรือจำได้ว่าเจ้าของผลงานเป็นใคร จางเย่เองจัดอยู่ในประเภทหลัง แม้ว่าจะมีหลายคนเคยเห็นผลงานของเขามาแล้ว พวกเขาก็คงจำได้แต่ผลงาน มีคนเพียงกลุ่มน้อยที่จะรู้จักชื่อของเขาในฐานะผู้เขียน!

แล้วคะแนนเสียงพวกนี้มันมาได้ยังไงล่ะ?

เพียงชั่วพริบตาก็กวาดล้างแก๊งเห็ดแดงน้อยที่มาประกาศสงครามได้อย่างราบคาบ? แถมยังถล่มเละจนตอบโต้ไม่ได้ด้วยเนี่ยนะ?

งานประกวดนิทานแบบนี้ถือเป็นถิ่นของพวกเขา! พวกนี้เป็นแฟนคลับของหนึ่งในนักเขียนแถวหน้าของวงการวรรณกรรมเด็กเชียวนะ! แต่ทำไมถึงดูเหมือนว่าสงครามครั้งนี้จางเย่จะเป็นเจ้าบ้านเสียอย่างนั้นล่ะ?

ไม่ใช่แล้ว มันจะต้องมีสาเหตุอื่น!

เมื่อลองอ่านคอมเมนต์...

ดูหน้าเวยป๋อ...

ไม่นานจางเย่ก็พบสาเหตุ คะแนนโหวตส่วนใหญ่ไม่ได้มาจากแฟนผลงานของเขา อย่างน้อย 80% ก็ไม่ใช่ มิหนำซ้ำพวกเขาหลายคนยังไม่เคยได้ยินชื่อ 'คนขุดสุสาน' หรืออ่านบทกลอนของจางเย่อีกด้วย สิ่งที่ทุกคนมีร่วมกันก็คือพวกเขาเป็นผู้มีส่วนร่วมหรือเป็นสักขีพยานในเหตุการณ์ 'สงครามฝีปาก' เมื่อไม่กี่วันก่อนหน้านี้ แต่ในกลุ่มผู้โหวตก็ยังพอมีแฟนคลับเดนตายของจางเย่ อาทิเช่น ‘แฟนจางเย่อันดับหนึ่ง’ รวมอยู่ด้วย ที่เหลือก็เป็นพวกนักเลงคีย์บอร์ดที่เข้าร่วมสงครามเพราะไม่มีอะไรทำ พอเห็นเรื่องตื่นเต้นก็เข้ามามุงดูช่วยกันยำเละ คนพวกนี้ไม่กลัวอะไรทั้งสิ้น เพราะเบื่อจนไม่รู้จะเบื่อยังไงแล้ว ยิ่งใน ‘สงครามฝีปาก' เมื่อไม่กี่วันก่อน จางเย่เป็นฝ่ายชนะอย่างท่วมท้นจนนักเลงเน็ตพวกนี้ยังต้องนับถือ ดังนั้นพอได้ข่าวจากแฟนคลับเดนตายของจางเย่ ก็เลยพากันโหวตให้อย่างบ้าคลั่ง ที่โลกของเขาเรียกเหตุการณ์เช่นนี้ว่า ‘ช่วยวังเฟิง*ขึ้นหน้าหนึ่ง’ ไม่มีประเด็นอะไรก็ดันให้เพราะอยากดัน (*หมายเหตุ : ชื่อของดาราที่ข่าวมักจะโดนกลบด้วยข่าวของดาราคนอื่นเมื่อมีข่าวออกสื่อพร้อมกัน)

หลังจากได้ชัย บรรดาเกรียนก็คุยข่มต่อทันที!

"ที่หนึ่ง!"

“เจ๋งมาก พี่น้องทั้งหลาย!”

"ฮ่าๆ! ทุกคนแม่*สุดยอด!"

"10,000 โหวต 10,000! อะไรจะบ้าได้ขนาดนี้!?"

"พวกแก๊งเห็ดหายหัวไปไหนแล้วล่ะ? อยู่ไหน? เพิ่งเสียงดังข่มพวกเราไปไม่ใช่เหรอ? ทำไมดูเหมือนจะหงอไปแล้วล่ะ?"

"ตอนนี้รู้หรือยังว่าแฟนท่านมหาเทพจางน่ะมีเท่าไหร่? กล้ามาดูถูกพวกเราเรอะ?”

"สำนึกตัวไว้นะ แก๊งเห็ดแดง พวกแกน่ะกาก!”

"หาว่าอาจารย์จางเย่โกงคะแนน? แต่พวกแกกลับพยายามโกงเสียเองเนี่ยนะ? ตลกละ! อย่างอาจารย์จางเย่ยังต้องโกงด้วยเรอะ? อย่างพวกเราต้องโกงด้วยเรอะ? พวกเราแค่โหวตกันคนละครั้ง! ไม่ต้องโกงก็ถล่มพวกแกเละได้โว้ย! กับเพื่อนพ้องเราแบ่งเนื้อแบ่งเหล้ากันได้ กับศัตรูเรากล้าท้าชนทุกเวลาไม่มีเกรงกลัว! วันนี้พวกเราจะให้ของขวัญพวกแกเป็นวลีดังของอาจารย์จางเย่ - ฉันซื้อนาฬิกาหนึ่งอันปีที่แล้ว!”

"นี่เป็นสงครามที่น่าจดจำ! เรามาบันทึกไว้เป็นประวัติศาสตร์กันเถอะ! มาติดตามอาจารย์จางเย่สร้างปาฏิหาริย์กันพวกเรา!"

"สนุกโคตรๆ! ตื่นเต้นสุดๆ!"

"อาจารย์จางเย่ยังอยู่หรือเปล่า?"

"พวกเราได้ยึดกำแพงเมืองศัตรู เป่าแตรประกาศชัยแล้ว ขอเชิญอาจารย์จางกล่าวอะไรกับพวกเราเหล่าพี่น้องหน่อยเถิด!"

จางเย่ไม่รู้จะหัวเราะหรือร้องไห้ดี เขาไม่คาดคิดมาก่อนว่าจะมีคนมากมายขนาดนี้ออกมาช่วยเขา ข้างในใจรู้สึกตื้นตันอย่างมาก เขาเขียนข้อความลงในช่องคอมเมนต์ทันที ทุกคนได้ออกหน้าช่วยเขาขนาดนี้ดังนั้นเขาจะต้องเขียนอะไรตอบบ้าง "ขอขอบคุณทุกคนที่ช่วยเหลือผม สหายทั้งหลาย ทุกท่านต้องเหน็ดเหนื่อยแล้ว!"

เกิดเสียงตอบรับอย่างแข็งขัน!

"เพื่อปวงประชา!"

"เพื่อปวงประชา +1!"

"เพื่อปวงประชา +723!"

ทั้งกระทู้มีคนตอบมากกว่า 800 ครั้ง ทุกข้อความเหมือนกันหมด!

กระบวนทัพแบบนี้? แสนยานุภาพขนาดนี้? ผู้ชมที่เป็นกลางหลายคนเห็นแล้วยังอดฮึกเหิมตามไปด้วยไม่ได้ กองทัพเกรียนได้ยึดครองโลก......แค่กๆ เว้นแต่กองทัพนี้ยังไม่ถึงขั้น เพราะสุดท้ายแล้วชาวเน็ตมุงทั้งหลายก็ยังไม่รู้ว่าจางเย่เป็นใคร ทำไมถึงได้มีกองทัพเกรียนออกมาปกป้องมากขนาดนี้?

แฟนจางเย่อันดับหนึ่งประกาศสลายทัพ "ภารกิจสำเร็จแล้ว! กองทัพเกรียน ถอย! ขอบคุณสำหรับความช่วยเหลือ พี่น้องทั้งหลาย!"

มาอย่างไวเช่นไรก็ไปอย่างเร็วเช่นนั้น กองทัพนี้เหมือนรังต่อ โจมตีใส่ใครก็ตามที่เหม็นขี้หน้า จะมาจะไปตามแต่ใจทั้งสิ้น!

พอเห็นกองทัพเกรียนเริ่มแยกย้าย แก๊งเห็ดแดงก็โผล่หน้าออกมาใหม่ พวกเขาเข้าไปยังส่วนแจ้งปัญหาของเว็บไซต์เพื่อร้องเรียนนิทานของจางเย่

นักรบแก๊งเห็ด: “รายงาน! นิทาน ‘กระต่ายน้อยเด็กดี’ โกงคะแนนโหวต!”

แก๊งเห็ด 77: “คะแนนโหวตมากกว่าสี่หมื่นในสี่ชั่วโมง! เป็นไปไม่ได้! เห็นชัดๆ ว่าโกง!”

QWYUE33: “ตามความเห็นฉัน มันดูเหมือนโกงจริงๆ คนอื่นกว่าจะได้คะแนนเป็นหมื่นต้องใช้เวลาเป็นอาทิตย์ แถมยังเป็นนักเขียนอาชีพอีกด้วย นี่เป็นแค่ดีเจวิทยุที่แต่งเรื่องสยองขวัญ จะมาเขียนนิทานที่ดีขนาดนี้ได้ยังไง? แถมยังมีคนโหวตให้มากขนาดนี้อีก? ไม่จริงหรอก!”

ทันใดนั้น ข้อความของเห็ดแดงน้อยก็ปรากฏขึ้นในส่วนรายงานปัญหา เธอถึงกับลงมาจัดการด้วยตัวเอง เห็นได้ชัดว่าไม่พอใจกับผลโหวตอันดับสอง นั่นก็เพราะงานประกวดครั้งนี้ผู้ชนะมีเพียงหนึ่งเดียว อันดับสองหรือสามไม่มีค่าอะไรเลย ไม่มีทั้งเงินหรือถ้วยรางวัล ผลงานที่ชนะอันดับหนึ่งเท่านั้นที่กระทรวงศึกษาธิการจะนำไปเผยแพร่ในโรงเรียนอนุบาลและโรงเรียนประถม ซึ่งที่สองจะไม่ได้รับอะไรเลย!

เห็ดแดงน้อยโพสต์ข้อความว่า “มีใครตรวจสอบความถูกต้องของคะแนนหรือเปล่า? ฉันเชื่อว่านักเขียนมืออาชีพหลายคนคงไม่ยอมรับผลคะแนนครั้งนี้เช่นกัน คะแนนโหวตของ ‘กระต่ายน้อยเด็กดี’ ผิดปกติ!”

เมื่อนักเขียนนิทานเด็กแนวหน้าออกมาพูด มืออาชีพหลายคนที่ร่วมประกวดก็ตามน้ำตั้งข้อสงสัยเกี่ยวกับความถูกต้องของผลคะแนนของจางเย่ทันที!

"เจ้าหน้าที่เทคนิคไปพักอยู่หรือไง?"

“โกงคะแนนชัดเจนขนาดนี้ ทำไมยังไม่มีใครมองออก?”

“ระบบยังยุติธรรมและโปร่งใสอยู่อีกหรือเปล่า?”

เจ้าหน้าที่ของเว็บไซต์ออกมาตอบว่า “ทางทีมเทคนิคกำลังตรวจสอบคำร้อง กรุณารอสักครู่ ส่วนผลคะแนนโหวตที่มีการทุจริต จะถูกลบทันที!”

ผ่านไปได้ 10 นาที ผลการตรวจสอบก็ออกมา!

ผลการประกวดนิทาน

อันดับ 1: กระต่ายน้อยเด็กดี 

ผู้แต่ง: จางเย่

คะแนนโหวต: 45,871!

คะแนนรวมของจางเย่ไม่เปลี่ยนแปลง เป็นตัวเลขเดียวกับเมื่อระบบปิดรับโหวต ตรงกันข้าม คะแนนโหวตของนิทานอันดับสองของเห็ดแดงน้อยกลับลดลงจาก 37,212 เป็น 35,399! คะแนนโหวตถูกลบไปเกือบ 2,000 คะแนน!

เมื่อผลตรวจสอบออกมา ทุกอย่างเงียบกริบ!

ไม่มีคะแนนทุจริต! ผิดธรรมชาติเกินไปแล้ว! สามารถเรียกเสียงโหวตได้มากกว่า 40,000 คะแนนภายในสี่ชั่วโมงเนี่ยนะ?

ทุกคนประหลาดใจแต่ไม่มีใครสงสัยในความถูกต้องของผลคะแนนของจางเย่อีกต่อไป ต่อให้ไม่มีกองทัพเกรียนมาช่วยในตอนท้าย คะแนนโหวตของจางเย่ก็ยังชนะคะแนนของเห็ดแดงน้อยหลังหักคะแนนที่โกงออกแล้วได้อยู่ดี ไม่มีอะไรให้ต้องพูดกันอีก!

แน่นอนว่าจะพูดแบบนั้นก็คงไม่ถูกเสียทีเดียว เพราะหากไม่มีกองทัพเกรียนมาช่วยฉุดจางเย่ขึ้นอันดับหนึ่ง ต่อให้จางเย่รายงานการโกงคะแนนของเห็ดแดงน้อยไป ทางเว็บไซต์ก็คงไม่รับฟังอยู่ดี!

กองทัพเกรียนที่แสนน่ารักได้ช่วยเหลือจางเย่ครั้งใหญ่แล้วในครานี้!

จางเย่ตื้นตันใจอยู่ครู่หนึ่งก่อนจะนึกเรื่องสำคัญขึ้นมาได้ เขารีบเพิ่มประโยคเข้าไปในคำแนะนำเรื่องทันทีว่า “นิทานเรื่องนี้เป็นเพียงภาคหนังสืออ่าน ไม่ใช่ภาคสมบูรณ์ พรุ่งนี้เวลาเที่ยงรายการ ‘จากวัยชราสู่วัยเยาว์’ ของสถานีวิทยุนครหลวงช่องวรรณกรรมจะออกอากาศนิทานเรื่องนี้ รวมไปถึงเพลงในเรื่องอีกด้วย กรุณาติดตามฟัง”

“มีเพลงด้วย? ฉันนึกว่ามีแต่ตัวหนังสือ!”

“ฉันจำเวลาไว้แล้ว พรุ่งนี้ต้องเปิดฟังไม่พลาดแน่!”

“ฮ่าๆ ฉันจะรอฟังเพลง จะไปบอกคนที่ทำงานด้วย”

“ฉันยังโมโหไม่หาย คนบางคนก็ทนไม่ได้ที่เห็นคนอื่นได้ดีใช่ไหม? ด้อยกว่าก็คือด้อยกว่า กลับกล่าวหาว่าคนอื่นโกง? ใครกำหนดกันว่ามืออาชีพเท่านั้นถึงจะเขียนเรื่องดีๆ ได้? ใครออกกฎไว้เหรอว่าคนเขียนนิยายสยองขวัญจะเขียนนิทานเด็กไม่ได้? ฉันขอแนะนำให้คนทั้งหลายที่เรียกตัวเองว่าอาจารย์ ที่ร้องเรียนอาจารย์จางเย่มองดู ‘กระต่ายน้อยเด็กดี’ อย่างพร้อมจะเปิดใจและเรียนรู้ นิทานของอาจารย์จางเหนือกว่าของพวกคุณจริงๆ อาจารย์จางคู่ควรอย่างที่สุด! ลูกของฉันอยู่ข้างๆ ตรงนี้ ร่ำร้องให้ฉันจำเรื่อง ‘กระต่ายน้อยเด็กดี’ มาเล่าให้เธอฟังทุกวัน! เด็กๆ น่ะได้ตัดสินออกมาแล้ว!*”

“ความเห็นก่อนหน้าตอบได้เยี่ยม!”

“เฮ้อ เมื่อไรก็ตามที่มีคลื่นลูกใหม่เข้ามา เป็นต้องโดนตั้งแง่ใส่เสมอไป!”

“ฉันทนดูต่อไปไม่ไหวแล้ว มันน่ารำคาญมากตั้งแต่ที่แก๊งเห็ดเริ่มมาโวยวายประกาศสงครามแล้วนะ นี่พวกนายคิดจะใช้พวกมากรังแกคนอื่นหรือไง? หา! ผลสุดท้ายโดนตอกกลับจนหน้าหงายไปเลย! จางเย่เหรอ? อาจารย์ผู้นี้ช่างน่าสนใจ ฉันตามเป็นแฟนเวยป๋อของเขาแล้ว ฉันชอบนิทานของเขามากด้วย”

“จับมือ!”

“ฉันชอบเรื่องของจางเย่! คนผ่านทางผู้นี้ขอเป็นแฟนคลับด้วยคน!”

ความนิยมของจางเย่ได้เพิ่มขึ้นเล็กน้อย อีกทั้งหลายคนก็ได้รู้จักผลงานของเขาและตัวเขาผ่านเหตุการณ์นี้!

-*-*-*-*-*-*-*-*-*-*-*-*-*-*-*-*-*-*-*-

* หากเป็นสำนวนไทยก็คือ คำพูดของเด็กน่ะไม่โกหกหรอก!


[Go To Next Chapter]( ./44.md)