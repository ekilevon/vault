##บทที่ 46 : เรตติ้งระเบิดอีกครั้ง!
วันอาทิตย์

ตามประกาศของสถานี วันนี้จะเป็นวันออกอากาศวันสุดท้ายของรายการ ‘จากวัยชราสู่วัยเยาว์’ ถือว่าปิดฉากรายการเก่าที่มีมานานหลายปี

บอร์ดข้อความมีผู้ฟังเข้ามาโพสต์ไม่หยุดหย่อน

“ห้ามยุบรายการนะ!”

“ใช่แล้ว ห้ามหยุดออกอากาศด้วย ได้ยินไหม!?”

“รู้ไหมว่าบ้านฉันทั้งแปดคนรอฟังอยู่!”

“ถ้ายุบรายการ ฉันจะไปทุบกระจกสถานีแก เชื่อรึเปล่า ไอ้เวรเอ๊ย!?”

จดหมายจากผู้ฟังที่จางเย่รับมาในตอนเช้าก็ร่ำร้องแบบเดียวกัน แต่จางเย่ไม่ได้ตอบ เพราะไม่รู้จะตอบยังไง ทุกอย่างคงอยู่ที่ฟ้าลิขิตแล้ว

อาจารย์เฝิงหอบของเข้ามา เป็นเอกสารเกษียณอายุงานทั้งหมด

หวังเสียวเหม่ยทักทายอย่างสุภาพ “คุณอาเฝิง จัดการเรื่องเรียบร้อยแล้วหรือคะ?”

“เพิ่งจะเสร็จนี่แหละ” อาจารย์เฝิงถอนใจ “ใจฉันยังไม่พร้อมเลย”

บรรณาธิการอาวุโสอีกผู้หนึ่งเอ่ยกับอาจารย์เฝิง “เหล่าเฝิง ไปกินข้าวกันเถอะเย็นนี้”

แต่อาจารย์เฝิงโบกมือ “ไม่ต้องหรอก ฉันยังไม่คิดจะไปตอนนี้ หึๆ ยังอยากจะอยู่ต่ออีกวันสองวัน ช่วยอาจารย์จางน้อยถ่อเรือให้ถึงฝั่ง”

ทุกคนเข้าใจดีว่าอาจารย์เฝิงไม่ได้หมายความตามที่พูด แม้ว่านิสัยของจางเย่จะไม่ค่อยน่าคบหรือไม่เป็นที่ต้อนรับของสังคมสักเท่าไหร่ แต่ความสามารถและศักยภาพของเขาไม่เป็นที่กังขา ไม่ว่าจะเป็น ‘เรื่องสยองขวัญยามค่ำคืน’ หรือ ‘จากวัยชราสู่วัยเยาว์’ เมื่อวานนี้ ต่างก็เลื่อนอันดับได้เพราะจางเย่ทั้งคู่ เทพขนาดนี้ยังต้องให้อาจารย์เฝิงมาช่วยคัดท้ายเรืออะไรอีก เห็นได้ชัดว่าเฒ่าเฝิงไม่พอใจเรื่องที่รายการที่เขาจัดมาตั้งหลายปีจะถูกยุบต่างหาก เขาต้องการจะอยู่ต่อเพื่อดูว่า ‘จากวัยชราสู่วัยเยาว์’ จะได้ไปต่อไหมในมือของจางเย่!

“เรตติ้งผู้ฟังออกมาหรือยัง?” อาจารย์เฝิงถาม

จางเย่อาสาช่วยอาจารย์เฝิงถือของ “ยังไม่ออกมั้งครับ ผมก็ไม่แน่ใจเหมือนกัน”

เสี่ยวฟางก็มาแต่เช้าเช่นกัน “พวกคุณต้องรออีกสักพักค่ะ เมื่อวานนี้ฝ่ายสถิติหยุดทั้งแผนก ก็เลยช้าหน่อย แต่น่าจะใกล้แล้วค่ะ”

อาจารย์เฝิงถอนใจ “หวังว่าเรตติ้งจะไม่ร่วงมากไปนักนะ”

จางเย่เอ่ยติดตลก “คุณช่างเชื่อใจผมจริงๆ เลยนะเนี่ย”

“ไม่ใช่ว่าฉันไม่เชื่อเธอหรอกนะ” อาจารย์เฝิงมองหน้าเขา “ถ้าไม่เชื่อใจเธอ ฉันจะยอมยกรายการไม่กี่วันสุดท้ายให้ได้ยังไง? เหตุผลที่กลัวก็เพราะนิทานชุดเมื่อวานมันกะทันหันเกินไป เรื่องยาวที่ต้องเล่าสองวันจบน่ะมันอันตรายมาก เด็กๆ อาจจะเปลี่ยนคลื่นหนีกลางคันได้”

สองวันจบ?

ใช่แล้ว ทุกคนคิดว่านิทานของจางเย่มีแค่สองตอน การเล่านิทานชุดสองวันจบเพื่อสั่งลาถือเป็นการปิดรายการที่เหมาะสมที่สุด

จางเย่ยิ้มแต่ไม่พูดอะไร เขาไม่กล้าบอกใครว่านิทาน ‘พ่อมดแห่งออซ’ ที่จริงยาว...24 บท นั่นแปลว่าเรื่องนี้ต้องใช้เวลาอีกอย่างน้อยสิบวันจึงจะจบ! สองวันเหรอ? ตัวละครหลักยังออกมาไม่ถึงครึ่งเลยด้วยซ้ำ แล้วมันจะไปจบได้ยังไงกันเล่า!?

ทุกคนช่างซื่อตรงเกินไปจริงๆ ไม่มีใครคาดคิดว่าจางเย่จะกล้าทิ้งนิทานที่ยังไม่จบไว้ให้เจี่ยเหยียนอย่างหน้าตาเฉย คนปกติที่ไหนจะเจ้าเล่ห์ชั่วร้ายได้ขนาดนี้!

เถียนปินแค่นหัวเราะขณะที่มองจางเย่อยู่ห่างๆ

เจี่ยเหยียนที่ยุ่งอยู่กับการวางแผนรายการของตัวเองก็กำลังรอดูว่าจางเย่จะได้รับผลจากหมากตานี้จนทำให้เรตติ้งตก เขาเดาว่าน่าจะได้อันดับเกินสิบ ไม่จำเป็นต้องหาเหตุผล เอาล่ะ...ช่างเถอะ บอกก็ได้ เป็นเพราะกระทรวงศึกษาธิการได้ออกจดหมายบังคับสำหรับเรื่อง 'กระต่ายน้อยเด็กดี' ผู้คนก็เลยตอบรับนิทานเรื่องนั้น แต่ก็ไม่ได้หมายความว่าพวกเขาจะยอมรับเรื่องอื่นๆ เหตุผลข้อที่สองก็คือการเอานิทานชุดมาเล่าถือว่าเป็นทางเลือกที่ผิด

รอซ้าย รอขวา
รอบน รอล่าง
รอหน้า รอ...เออๆ พอแล้วก็ได้

มีคนเดินเข้ามา เป็นจ้าวกั๋วโจวที่หายหน้าหายตาไปสองวันนั่นเอง ในมือเขาถือกระดาษ A4 เป็นรายงานผลเรตติ้งของเมื่อวานนี้

เจี่ยเหยียนลุกขึ้นยืนอย่างรวดเร็ว “หัวหน้า”

จ้าวกั๋วโจวกวาดมือลง “นั่งเถอะ ฉันจะประกาศเรตติ้งวันนี้เอง”

“เอ่อ ครับ” เจี่ยเหยียนนั่งลงอย่างเก้อๆ 

ต่อจากนั้นจ้าวกั๋วโจวก็ชำเลืองมองจางเย่ เขาไม่ได้พูดคุยกับจางเย่ในที่สาธารณะมาเป็นเวลานานพอควรแล้ว อันที่จริงต่อหน้าคนอื่นเขาจะไม่แม้แต่เหลือบตามองจางเย่ด้วยซ้ำ แต่ไม่รู้ทำไมวันนี้ จ้าวกั๋วโจวกลับมองเขาด้วยแววตาที่ซับซ้อนแฝงความหมายลึกซึ้ง

จางเย่ไม่แน่ใจว่าตาฝาดไปหรือเปล่า แต่ดูเหมือนว่าเขาจะเห็นความปลาบปลื้มยินดีในแววตาของจ้าวกั๋วโจว จ้าวกั๋วโจวเป็นคนที่รับเขาเข้าทำงาน ถือได้ว่าเป็นผู้มีพระคุณ วันก่อนที่คุยเป็นการส่วนตัว เขาก็ได้บอกไปแล้วว่าจะไม่มีวันลืมบุญคุณนี้ไปชั่วชีวิต แต่จะให้บอกว่าเขาไม่โกรธก็คงจะเป็นการโกหก เพราะนั่นมันไม่จริง ต่อให้ผู้อำนวยการจ้าวต้องกดหัวเขาเพราะผู้บริหารกดดันลงมา ในใจจางเย่ก็ยอมรับไม่ได้อยู่ดี อย่างไรก็ตาม เมื่อได้เห็นความยินดีในแววตาของจ้าวกั๋วโจวในตอนนี้ ความโกรธก็มลายหายไปจนหมดสิ้น จางเย่พยักหน้าตอบ

มีกลอนบทหนึ่งที่เหมาะกับสถานการณ์นี้ที่สุด

ผ่านร้อนผ่านหนาวเท่าใด พี่น้องผองสหายยังคงอยู่
แม้เมียจะนอกใจมีชู้......เฮ้ย ผิดละๆ
ขอสละละแค้นในใจกู ยิ้มสู้เมื่อพบกันอีกครา!

ตอนนี้จางเย่ยิ่งรู้สึกสงสัยเกี่ยวกับเรตติ้งของเมื่อวาน ทำไมวันนี้ผู้อำนวยการจ้าวถึงเปลี่ยนไปขนาดนี้?

“อันดับหนึ่ง หวังเสียวเหม่ย ‘พูดคุยรอบโลก’” จ้าวกั๋วโจวกล่าว “เรตติ้ง 3.66% ลดลงจากะมื่อไม่กี่วันก่อน อาจารย์เสียวเหม่ย คุณอาจจะต้องเพิ่มหัวข้อที่น่าสนใจเข้าไปในรายการ อย่าให้มันแห้งแล้งเกินไป รายการเมื่อวานผมฟังแล้วเหมือนจะเนือยๆ ไปหน่อยนะ”

หวังเสี่ยวเหม่ยพยักหน้ารับ “วันนี้จะปรับปรุงค่ะ”

จ้าวกั๋วโจวหัวเราะ “ที่จริง ผลอันนี้ก็ดีมากอยู่แล้ว แต่คุณเป็นเสาหลักของช่องเรา ดังนั้นทุกคนเลยคาดหวังกับคุณมากเป็นธรรมดา”

“ฉันเข้าใจค่ะ” หวังเสี่ยวเหม่ยตอบอย่างอ่อนน้อม

“ต่อไป อันดับสอง” จ้าวกั๋วโจวขยับรายงานในมือ

ตอนนี้หลายคนพากันกลืนน้ำลาย ทั้งเจี่ยเหยียน จางเย่ และอาจารย์เฝิง ต่างกระวนกระวายใจไม่หยุด 

“บันเทิงรายวัน” จ้าวกั๋วโจวพูดขึ้น

รอยยิ้มปรากฎขึ้นบนหน้าของอู่ต้าเทาทันที ในที่สุดเขาก็ได้อันดับสองกลับคืนมา กู้หน้ากลับมาได้แล้ว! เถียนปินและเจี่ยเหยียนพากันถอนหายใจโล่งอกอย่างยินดี!

ทว่าไม่ทันพ้นวินาทีแห่งความสุข น้ำเสียงของจ้าวกั๋วโจวก็ตีกลับ 180 องศา “ฉันขอตำหนิทีมงานของรายการ ‘บันเทิงรายวัน’ นะ โดยเฉพาะอู่ต้าเท้ากับซ่งเหยียน พวกเธอสองคนจัดรายการอยู่ตอนนี้แต่เรตติ้งกลับตกลงทุกวันจนเหลือแค่ 2.21% แล้ว ดูแต่ละข่าวที่พวกเธอออกอากาศวันสองวันนี้สิ มันอะไรกัน? ให้มันน่าสนใจกว่านี้ได้ไหม? ข่าวที่ผู้คนอยากรู้น่ะไม่มีเหรอ? หรือต่อให้มีก็มีแต่เศษๆ ของที่คนอื่นเขาเจาะลึกกันไปหมดแล้ว ทั้งรายการไม่มีอะไรดึงดูดเลย พวกนักข่าวในทีมรายการออกไปตามข่าวประสาอะไร? แล้วพวกเธออ่านข่าวกันยังไง? ตอนถ่ายทอดสดก็ทำพลาด ยังอยากทำงานในวงการนี้อยู่หรือเปล่าหา?

อู่ต้าเทาเงียบกริบทันที!

จ้าวกั๋วโจวพูด “รายการของนายหลุดจากอันดับสองติดต่อกันสองวันแล้ว วันนี้อันดับสองไม่ใช่ของนาย!”

ไม่ใช่ ‘บันเทิงรายวัน’?

งั้นเป็นใครล่ะ? รายการไหน?

แล้วทุกคนก็ตาถลน!

จ้าวกั๋วโจวประกาศ “อันดับสอง จางเย่ รายการ ‘จากวัยชราสู่วัยเยาว์’ เรตติ้ง 2.45%”

“หา?”

“ไอ้หยา!”

“ ‘จากวัยชราสู่วัยเยาว์’ อีกแล้วเหรอ?”

“เรตติ้งสูงกว่าเมื่อวาน 0.05% เนี่ยนะ?”

“บ้าหรือเปล่า? รายการนี้มันบ้าไปแล้ว!”

เสียงอุทานดังระงมไปทั่ว เถียนปินและเจี่ยเหยียนต่างตะลึงงัน!

อาจารย์เฝิงก็มีสีหน้าไม่อยากจะเชื่อ ไม่จริงน่า! ไม่จริง! เมื่อวานนี้เพราะมีคำสั่งของกระทรวงศึกษาธิการ เรตติ้งถึงได้ระเบิด! แต่วันนี้มันยังขึ้นต่ออีกได้ยังไง? ยิ่งไปกว่านั้นนี่เป็นนิทานชุดที่ไม่เคยมีใครคิดว่าจะประสบความสำเร็จอีกด้วย! ไม่ใช่ว่านักเขียนนิทานเด็กมืออาชีพทั้งรุ่นนี้รุ่นก่อนต่างก็พิสูจน์แล้วหรอกหรือว่านิทานเด็กทำเป็นนิทานชุดไม่ได้น่ะ!? แล้วจางเย่ทำได้ยังไง? ทำไมถึงเป็นไปได้?

ทำไม?

ไม่มีใครเข้าใจ!

จางเย่รู้สึกเหมือนยกภูกเขาออกจากอก ในใจกำหมัดแน่นชูขึ้นร้องตะโกน เยี่ยม! นอกจากเรตติ้งจะไม่ตกกลับเพิ่มขึ้นอีกด้วยเหรอ? จางเย่รู้สึกแปลกใจอยู่เหมือนกันแต่ก็พอจะรู้เหตุผล อานุภาพของ ‘กระต่ายน้อยเด็กดี’ ได้ส่งผลเต็มที่ในวันนี้นี่เอง เรตติ้งที่พุ่งขึ้นเมื่อวันที่สองเป็นแค่การเริ่มต้น ยังมีผู้ฟังเพิ่มไม่มากเท่าไหร่ ทว่าเมื่อวานกับวันนี้เป็นวันที่ประกาศของกระทรวงศึกษาเป็นที่รับรู้กันอย่างแพร่หลาย ทั้งหนังสือพิมพ์และโทรทัศน์ก็ตีข่าวเรื่องนี้เต็มที่ แม้ว่าจะไม่ได้กล่าวถึงรายการของจางเย่ แต่ข้อมูลบนอินเตอร์เน็ตก็มีอยู่ แค่เสิร์ชดูก็รู้แล้ว ดังนั้นเมื่อมีรายงานข่าวเมื่อวานนี้ ผู้ฟังที่เข้ามาเพื่อฟัง ‘กระต่ายน้อยเด็กดี’ โดยเฉพาะก็ได้จากไป แต่ในขณะเดียวกันก็มีผู้ปกครองกลุ่มใหม่ที่โดนดึงดูดเข้ามาเพราะข่าวที่ออก นี่จึงทำให้เรตติ้งสูงขึ้นแทนที่จะลดลง! 

แน่นอนว่าเหตุผลที่สำคัญที่สุดก็คือตัวนิทานเอง!

จางเย่ไม่ได้วางเดิมพันพลาด นิทาน ‘พ่อมดแห่งออซ’ เป็นเรื่องราวที่ผู้คนทุกวัยชื่นชอบ และตอนนี้มันได้แสดงความอัศจรรย์ของมันออกมาแล้ว ทั้งยังมัดใจพ่อแม่เด็กหลายคนได้สำเร็จ!

จ้าวกั๋วโจวลดมือลง “ทุกคน เงียบหน่อย ก่อนอื่นฉันขอเอ่ยชมอาจารย์จางน้อยไว้ตรงนี้ คราวก่อน เมื่อจางน้อยรับช่วงรายการ ‘เรื่องสยองขวัญยามค่ำคืน’ ไปในตอนแรก เราทุกคนก็รู้ว่านั่นเป็นรายการที่เรตติ้งแย่ที่สุดของช่อง เป็นที่หนึ่งจากท้ายมาตลอด แต่แค่วันแรกที่อาจารย์จางน้อยจัดรายการ ก็ฉุดเรตติ้งขึ้นมาเป็นอันดับสาม สร้างประวัติศาสตร์ให้กับรายกายภาคดึกและ ‘จากวัยชราสู่วัยเยาว์’ กลายเป็นรายการที่แย่สุดไปแทน มาคราวนี้ เมื่อจางน้อยรับช่วงต่อ ผลก็เป็นอย่างที่ทุกคนได้เห็น อันดับสอง เขาขึ้นจากล่างสุดมาเป็นอันดับสอง! บางทีรายการ ‘จากวัยชราสู่วัยเยาว์’ อาจจะหยุดออกอากาศไปหลังจากวันนี้ แต่ฉันคิดว่าความวิริยะอุตสาหะของอาจารย์จางน้อยนั้นควรค่าแก่การเรียนรู้! นี่คือสิ่งที่ฉันต้องการจะบอกกับทุกคน! อาจารย์จางน้อยได้สอนบทเรียนให้กับพวกเรา! เขาได้ลงมือพิสูจน์ให้เห็น - ไม่มีรายการไหนที่จะตกต่ำตลอดไป!”

หลังรวบกระดาษเก็บจ้าวกั๋วโจวก็เป็นคนนำปรบมือ!

ป้าบ ป้าบ ป้าบ อาจารย์เฝิงรู้สึกตื้นตันเป็นที่สุด ตารื้นขึ้นในขณะที่ปรบมือให้จางเย่อย่างสุดแรง เขาปรบจนมือแดงไปหมด!

เด็กใหม่ที่น่ากลัวอะไรอย่างนี้!

ถึงตอนนี้ เพื่อนร่วมงานหลายคนที่ยังลังเลกับจางเย่ก็เชื่อสนิททันที

แต่ทว่า เจี่ยเหยียนกลับรู้สึกไม่สู้ดี เขากำลังตกที่นั่งลำบาก ทำไมท่าทีของหัวหน้าถึงเปลี่ยนไป? หมายความว่าไง? ปรบมือให้จางเย่อย่างเปิดเผย? ชมเชยจางเย่ต่อหน้าคนอื่นๆ? ถึงแม้ว่าจ้าวกั๋วโจวจะพูดว่า ‘จากวัยชราสู่วัยเยาว์’ จะจบลงในวันนี้ แต่เมื่อฟังให้ดีๆ คำพูดของจ้าวกั๋วโจวขึ้นต้นด้วยคำว่า “บางที” นั่นแปลว่าอาจจะไม่จบก็ได้หรือเปล่า?

เรตติ้งถูกประกาศต่อทีละรายการ

เมื่อจ้าวกั๋วโจวกำลังจะออกไป เจี่ยเหยียนก็รีบตามไปที่โถงทางเดิน “หัวหน้าครับ ถ้าอย่างนั้น รายการของผมในวันจันทร์...”

จ้าวกั๋วโจวยังมีท่าทีใจดีกับเขาเหมือนเดิม “หึๆ เจี่ยน้อย เอาไว้ค่อยคุยกันพรุ่งนี้เถอะ ฉันยังยุ่งกับการเตรียมงานชุมนุมบทกวีเทศกาลไหว้พระจันทร์อยู่ ต้องตรวจงานอย่างละเอียด เธอขาดเหลืออะไรก็บอกเหล่าสวีได้เลยนะ” จ้าวกั๋วโจวยกมือถือขึ้นมากดโทรออกขณะที่เดินจากไป

เจี่ยเหยียนยืนอยู่เพียงลำพังตรงทางเดิน ความรู้สึกโดดเดี่ยวผุดขึ้นมาอย่างชัดเจน 


-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./48.md)