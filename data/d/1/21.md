##บทที่ 20 : กลอน “ระยะทางที่ไกลที่สุดในโลก”
ฆ่าตัวตาย?

มีใบมีดโกนอยู่ในมือแล้วด้วย?

บรรยากาศในห้องถ่ายทอดสดพลันเปลี่ยนไปอย่างกะทันหัน!

หวังเสียวเหม่ยเป็นดีเจผู้คร่ำหวอดในวงการคนหนึ่ง ผ่านสถานการณ์ไม่คาดฝันระหว่างการถ่ายทอดสดมานับครั้งไม่ถ้วน ไม่ว่าจะเป็นการด่าของผู้ฟังเอย อุปกรณ์เสียระหว่างดำเนินรายการเอย แต่นี่เป็นครั้งแรกที่เธอพบกับคนที่ตั้งใจจะฆ่าตัวตายระหว่างการออกอากาศ!

ผู้ฟังคนอื่นๆ ต่างตื่นตระหนกไปด้วย บนหน้าจอมีข้อความแสดงขึ้นมาเต็มไปหมด!

“นี่มันเรื่องจริงเหรอ?”

“อาจารย์หวังพูดอะไรสักอย่างเร็วเข้า! อย่าให้เธอฆ่าตัวตายเด็ดขาดนะ!”

“เร็วเข้าสิ! รีบเกลี้ยกล่อมเธอซะ เธอเพิ่งจะแค่ 22 เองนะ!”

“ทำไมเธอต้องจริงจังขนาดนั้นด้วยล่ะ? สาวน้อยห้ามตายเด็ดขาดนะ! ไม่คิดถึงพ่อแม่ของตัวเองบ้างหรือยังไง?”

อย่างไรก็ตาม เด็กสาวไม่ได้เห็นข้อความจากผู้ฟังทางเน็ตเหล่านี้เลย!

หวังเสียวเหม่ยสูดหายใจเต็มปอด รีบห้ามปรามนักศึกษาสาว “น้องสาว! น้องสาวห้ามฆ่าตัวตายเด็ดขาดนะ! เธอต้องเชื่อพี่สาวคนนี้สิ!”

นักศึกษาสาวกล่าวตอบ “ไม่จำเป็นต้องพูดอะไรอีกแล้วอาจารย์หวัง ฉันคิดไว้อยู่แล้วล่ะ หากไม่มีเขาฉันก็ไม่อาจมีชีวิตอยู่ต่อไปในโลกได้ ปักกิ่ง นิวยอร์ก นี่เป็นระยะทางที่ไกลที่สุดในโลก ถ้าหากฉันจากไปวันนี้ ฉันอาจจะได้ไปอยู่ใกล้ๆ กับคนรักของฉันก็ได้ แล้วเราจะได้อยู่บนสวรรค์ด้วยกันตลอดไป”

หวังเสียวเหม่ยตะคอก “ทำไมเธอถึงคิดบ้าๆ อย่างนี้!”

นักศึกษาสาวตอบ “ฉันไม่ได้บ้า แต่เพราะฉันรักเขาต่างหาก”

“วางมีดในมือลงก่อน!” หวังเสียวเหม่ยรีบกล่าว “ทำแบบนี้เท่ากับเธอไม่รับผิดชอบต่อตัวเองเลยนะ! และยังไม่รับผิดชอบต่อครอบครัวของเธอเองด้วย! พ่อแม่เลี้ยงเธอมาขนาดนี้ แล้วอยู่ๆ จะมาฆ่าตัวตายได้ยังไงกันล่ะ? เธอเห็นแก่ตัวรู้มั้ย! ไม่คิดบ้างเหรอว่าคนอื่นจะรู้สึกอย่างไร? คิดดูสิว่าพ่อแม่และเพื่อนของเธอจะทุกข์ใจมากแค่ไหนถ้าเธอตายไปน่ะ?”

ในช่วงเวลาความเป็นความตายของชีวิต จางเย่ไม่เสียเวลาโต้เถียงกับหวังเสียวเหม่ยอีก เขาส่งสัญญาณให้หญิงสาวพยายามเกลี้ยกล่อมเด็กสาวคนนั้น ก่อนจะรีบวิ่งออกไปหาพนักงานรับโทรศัพท์ ชายหนุ่มปิดประตูแล้วตะโกน “จะรออะไรกันอยู่เล่า! รีบโทรหาตำรวจสิ!”

พนักงานรับโทรศัพท์ตื่นตระหนก “โทรหาตำรวจ? ใช่แล้ว! ต้องโทรหาตำรวจ!”

จางเย่รีบสั่งการ “เร็วเข้าๆๆ! ให้เบอร์มือถือของเธอกับตำรวจไปซะ! แล้วหาที่อยู่ให้เร็วที่สุดแล้วรีบไปช่วยเธอ! ไม่อย่างนั้นมันจะสายเกินไป!”

พนักงานคนนั้นรีบทำตามคำสั่งจางเย่ทันที “ฮัลโหล 110 ใช่รึเปล่า?”

ทันใดนั้นมีคนมากมายผลักประตูวิ่งเข้ามา!

กลุ่มคนเหล่านั้นนำมาโดยจ้าวกั๋วโจว เขาตะโกนด้วยความโมโห “นี่มันเกิดบ้าอะไรขึ้นกันหา?”

พนักงานรับโทรศัพท์รีบทำตัวยุ่งอยู่กับการต่อสายตำรวจ ไม่กล้าตอบคำถามของผู้จัดการจ้าว

จ้าวกั๋วโจวที่อารมณ์เสียทุบลงบนโต๊ะอย่างรุนแรง “นายคัดกรองผู้ฟังยังไงกัน? ทำไมปล่อยให้สายแบบนี้เข้ามาได้? ทำอะไรลงไปรู้ตัวบ้างรึเปล่า!” ถ้าสายนี้ไม่ถูกเลือกมา นักศึกษาสาวคนนั้นก็คงไม่ได้ฟังคำแนะนำแบบสุดขั้วของหวังเสียวเหม่ย และคงไม่เลือกที่จะฆ่าตัวตาย หรือถ้าให้ลองย้อนกลับไป ต่อให้เด็กสาวคนนั้นเลือกที่จะจบชีวิตของเธอจริง มันก็จะไม่เกิดในช่วงการออกอากาศสดของช่องวรรณกรรม และคงไม่ส่งผลกระทบกับสถานีวิทยุแบบนี้ อย่างไรก็ตาม สายโทรศัพท์ได้ถูกต่อแล้ว ผู้ฟังทุกคนจึงรับรู้โดยทั่วกันว่าเธอคนนี้เลือกที่จะจบชีวิตตัวเองเพราะคำแนะนำของหวังเสียวเหม่ย หากเกิดข่าวภาพลบอันร้ายแรงเช่นนี้ สถานีคงได้แต่ต้องตัดรายการ ‘พูดคุยรอบโลก’ ที่เป็นรายการอันดับหนึ่งของช่องวรรณกรรมทิ้งไป นี่มันไม่ใช่เรื่องตลกแล้ว! ด้วยแรงกดดันจากผู้ฟัง รายการนี้จะต้องถูกถอดถอนออกอย่างแน่นอน! ไม่มีทางรอดสำหรับเรื่องนี้อีก!

รองผู้อำนวยการของช่องวรรณกรรมกระวนกระวายสุดขีดเช่นกัน “ตำรวจว่ายังไงบ้าง?”

พนักงานรับสายโทรศัพท์วางหูลงแล้วพูดอย่างรู้สึกผิด “พวกเขาบอกว่าต้องใช้เวลาอย่างน้อยหนึ่งชั่วโมงถึงจะหาที่อยู่ของเธอได้ ให้เราถ่วงเวลาเธอเอาไว้!”

ทีมบรรณาธิการของ ‘พูดคุยรอบโลก’ หน้าซีดเผือด “หนึ่งชั่วโมง? ทำไมนานขนาดนั้น!”

จ้าวกั๋วโจวตะคอกใส่ “นานแค่ไหนก็ต้องทำ! ยื้อเธอไว้ก่อน! ห้ามปล่อยให้เธอฆ่าตัวตายเด็ดขาด! ไม่อย่างนั้นช่องวรรณกรรมของเราพังหมดแน่ๆ! ทุกรายการของเราจะโดนหางเลขจากเรื่องนี้กันหมด!” เพราะว่าพวกเขาอยู่ในวงการสื่อ จึงรู้ดีถึงพลังและความน่ากลัวของเสียงจากสื่อและพลังมวลชน!

ประตูหลังถูกเปิดออกอีกครั้ง!

ผู้บริหารของสถานีวิทยุวิ่งเข้ามา “เหล่าจ้าว!”

จ้าวกั๋วโจวรีบออกไปรับหน้า “ท่านรองเจี่ย! ท่านมาได้ยังไงครับ?”

ชายแก่ร่างเล็กคนนี้เป็นถึงรองผู้อำนวยการสถานีวิทยุนครหลวง “นายยังถามอีกเหรอว่าทำไมฉันถึงอยู่ที่นี่? ฉันก็มาดูปัญหาที่รายการของนายก่อยังไงล่ะ! รีบจัดการแก้ไขปัญหาให้เร็วที่สุดซะ!”

จ้าวกั๋วโจวตอบกลับ “พวกเราจะทำให้ดีที่สุด!” แล้วหันไปพูดกับจางเย่ “จางน้อย! รีบไปช่วยเกลี้ยกล่อมเธอเร็วเข้า! นายต้องยื้อเธอให้ได้อย่างน้อยชั่วโมงหนึ่ง! ไม่ต้องสนใจรายการอะไรหลังจากนี้แล้ว! เราจะเลื่อนออกไปให้หมด!”

จางเย่ตอบรับและวิ่งกลับเข้าไปยังห้องออกอากาศสดอีกครั้ง

ด้านในเป็นห้องเก็บเสียง จึงไม่มีเสียงรบกวนจากภายนอกดังเข้าไป มีเพียงเสียงของหวังเสียวเหม่ยที่กำลังเกลี้ยกล่อมอย่างสุดความสามารถ

“น้องสาว เธออายุยังน้อย พี่สาวคนนี้ผ่านประสบการณ์มาแล้ว เพราะฉะนั้นเธอต้องฟังที่พี่พูดนะ” หวังเสียวเหม่ยหว่านล้อมอย่างจริงใจ “สิ่งที่พี่พูดเมื่อกี้มันดูสุดโต่งมากไปหน่อย อันที่จริง ถ้าเธอทั้งสองยังคงมีความรู้สึกต่อกัน ก็ไม่มีอะไรที่เป็นไปไม่ได้ ฉันเคยช่วยกรณีแบบน้องมาหลายครั้งแล้ว ที่ต้องแยกจากกันหลายปี แต่สุดท้ายเมื่อพวกเขากลับมาเจอกันก็ยังคงรักกันดีอยู่ สุดท้ายยังได้แต่งงานมีลูกมีชีวิตที่มีความสุขด้วยนะ เธอก็ต้องทำได้เหมือนกันสิ จริงรึเปล่า?”

นักศึกษาสาวหัวเราะ “ระยะทางที่อาจารย์พูดถึง อย่างมากมันก็แค่จากตอนเหนือและตอนใต้ของจีน เพียงแค่นั่งเครื่องบินหรือว่ารถไฟก็ได้พบกันอย่างรวดเร็วแล้ว แต่ของฉันกับแฟนมันไม่ใช่อย่างนั้น ปักกิ่งกับนิวยอร์กอยู่คนละซีกโลกกันเลย มันเป็นระยะทางที่ไกลที่สุดในโลกแล้ว แถมยังถูกจำกัดด้วยปัจจัยในโลกจริงอย่างเรื่องเงินเอย พาสปอร์ตเอย พวกเราคงไม่มีวันได้เจอกันตลอดทั้งห้าปีนี้แน่ๆ ฉันรู้มันดีกว่าใครๆ ขอบคุณอาจารย์หวังมากที่คอยปลอบโยนฉัน แต่ฉันได้ตัดสินใจไปเรียบร้อยแล้ว ขอโทษนะพ่อแม่ เพื่อนๆ ทุกคน ฉันเสียใจจริงๆ”

ครืดด!

เสียงของใบมีดที่กำลังจะกรีดลงไปบนเนื้อดังขึ้นมาอีกครั้ง!

วินาทีนั้น ที่ด้านนอกรองผู้อำนวยการสถานีเจี่ย จ้าวกั๋วโจว ตลอดจนบรรดาหัวหน้าทั้งหลายพากันปิดปากไม่กล้าส่งเสียง ทั้งห้องเงียบสนิท!

หวังเสียวเหม่ยตะโกนห้าม “อย่านะ!”

นักศึกษาสาวรู้สึกปลดปลงในชีวิตยามกล่าวลา “ลาก่อน”

จ้าวกั๋วโจวกัดปากจนซีดขาว! จบแล้ว! ทำอะไรไม่ได้แล้ว!

พนักงานหญิงของช่องวรรณกรรมหลายคนพากันกรีดร้อง ยกมือขึ้นปิดหู ด้วยกลัวรับรู้สิ่งที่จะได้ยิน!

หวังเสียวเหม่ยยังต้องการจะยื้อเธอเอาไว้ แต่เธอกลับไร้สิ้นคำพูด เด็กสาวคนนี้เห็นได้ชัดว่ามาจากคณะทางด้านศิลปะและวรรณกรรม เธอเป็นคนที่มีอารมณ์ศิลปินสูงจนหวั่นไหวง่ายเกินไป คนประเภทนี้เมื่อตัดสินใจจะลงมือทำแล้วไม่ว่าใครก็ห้ามไม่ได้ทั้งนั้น! หวังเสียวเหม่ยลองทำทุกอย่างแล้ว แต่จนบัดนี้ หวังเสียวเหม่ยที่ให้คำปรึกษาแก้ปัญหาให้แก่คนอื่นๆ มามากมาย หวังเสียวเหม่ยที่เป็นตัวแทนของผู้หญิงที่เข้มแข็งทรนง ตลอดชีวิตของเธอนี่เป็นครั้งแรกที่ตัวเธอรู้สึกไร้กำลังเช่นนี้ ไร้ความสามารถเพียงพอ! 

เด็กคนนั้นเพิ่งจะอายุ 22 ปี!

เธอยังเป็นนักศึกษาอยู่ด้วย!

แต่เธอกลับเลือกที่จะจบชีวิตลงเพียงเพราะเรื่องความรักงั้นเหรอ?

จางเย่หน้าบึ้ง โกรธจัดขณะที่เปิดไมโครโฟนของตัวเองเพื่อตำหนิ “สาวน้อย รู้หรือไหมว่าคนประเภทไหนที่ฉันเกลียดมากที่สุดในชีวิต? มันคือพวกเด็กติสต์แตกเอาแต่ตัวเองเป็นที่ตั้งแบบเธอยังไงล่ะ!”

หวังเสียวเหม่ยตกใจจนลนลาน “นายพูดอะไรน่ะ!?”

จ้าวกั๋วโจวและพนักงานรับโทรศัพท์ด้านนอกก็ตกตะลึงเช่นกัน!

ในช่วงวินาทีแห่งความเป็นความตาย นายยังเลือกไปยั่วโมโหเธอเนี่ยนะ? นี่นายอยากให้เธอฆ่าตัวตายจริงๆ หรือยังไงกัน?

“ทำไมล่ะ?” เด็กสาวคนนั้นนิ่งเงียบไปชั่วขณะก่อนจะพูดต่อ “ฉันไม่ได้เอาแต่ตัวเองเป็นที่ตั้งนะ! ฉันรู้ดีว่าฉันกำลังทำอะไรและรู้สึกยังไง!”

จางเย่แค่นหัวเราะอย่างเย็นชา “นี่แหละที่เรียกว่าเอาแต่ตัวเองเป็นที่ตั้งและไม่เห็นหัวคนอื่น ไม่มีระยะทางในความรู้สึกหรอก ที่เธอพูดก่อนหน้านี้ด้วย ระยะทางระหว่างปักกิ่งและนิวยอร์กไกลที่สุดงั้นเหรอ? เหอะ น่าขันสิ้นดี!”

“ทำไมล่ะ? มันจะไม่ใช่ระยะทางที่ไกลที่สุดได้ยังไงกัน?” นักศึกษาสาวถามกลับ

จางเย่ทบทวนอยู่ชั่วครู่ก่อนจะท่องกลอนชื่อดังจากโลกของเขาออกไป

“ระยะทางที่ไกลที่สุดในโลก ไม่ใช่ระยะทางระหว่างซีกโลกหนึ่งและด้านตรงข้าม แต่คือการที่เธอไม่รู้ว่าฉันรักเธอ ในขณะที่ฉันอยู่ตรงหน้าเธอ”

“ระยะทางที่ไกลที่สุดในโลก ไม่ใช่การที่เธอไม่รู้ว่าฉันรักเธอในขณะที่ฉันอยู่ตรงหน้าเธอ แต่เป็นตอนที่ฉันไม่สามารถพูดคำว่ารักออกไป ทั้งที่ฉันนั้นรักเธอแทบขาดใจ”

“ระยะทางที่ไกลที่สุดในโลก ไม่ใช่การที่ฉันไม่สามารถพูดคำว่ารักออกไปทั้งที่ฉันนั้นรักเธอแทบขาดใจ แต่คือการที่ฉันต้องฝังความรักเอาไว้ในใจ ทั้งที่ต้องผจญกับความเจ็บปวดอันมากมาย”

“ระยะทางที่ไกลที่สุดในโลก ไม่ใช่การที่ฉันต้องฝังความรักเอาไว้ในใจทั้งที่ต้องผจญกับความเจ็บปวดอันมากมาย แต่คือการที่เราไม่สามารถอยู่ด้วยกันถึงแม้ว่าเรารักกัน”

“ระยะทางที่ไกลที่สุดในโลก ไม่ใช่การที่เราไม่สามารถอยู่ด้วยกันถึงแม้ว่าเรารักกัน แต่เป็นการที่เราเมินเฉยต่อมัน ทั้งที่รู้ว่าเป็นรักแท้เพียงแค่หนึ่งเดียว”

“ระยะทางที่ไกลที่สุดในโลก ไม่ใช่ระยะห่างระหว่างต้นไม้สองต้น แต่คือยามที่กิ่งไม้ไม่สามารถฝ่าลมมรสุมไปด้วยกันได้ ทั้งที่มันเจริญมาจากรากเดียวกัน”

“ระยะทางที่ไกลที่สุดในโลก ไม่ใช่ยามที่กิ่งไม้ไม่สามารถฝ่าลมมรสุมไปด้วยกันได้ แต่เป็นวงโคจรของดวงดาวที่ไม่มีวันเคลื่อนมาบรรจบกัน ถึงแม้ว่ามันกำลังส่องแสงทักทายกันอยู่ใกล้ๆ”

“ระยะทางที่ไกลที่สุดในโลก ไม่ใช่วงโคจรของดวงดาวที่ไม่มีวันเคลื่อนมาบรรจบกัน แต่เป็นตอนที่มันไม่สามารถเจอกันได้อีก หลังจากโคจรจากกันไป”

“ระยะทางที่ไกลที่สุดในโลก ไม่ใช่การที่เราไม่มีวันหากันจนเจอ แต่คือการที่เราถูกลิขิตมาไม่ให้รัก แม้ว่าเราได้บังเอิญพบกันแล้ว”

บรรยากาศพลันหยุดนิ่งเงียบสงัด

กลิ่นอายของความตายที่เคยอยู่ในห้องกลับกลายเป็นความอ่อนโยน

ไม่มีใครเคยได้ยินกลอนที่จางเย่พูดมาก่อน หญิงสาวบางคนรู้สึกราวกับโดนมนต์สะกดหลังจากได้ฟังมัน

ในประโยคสุดท้ายที่เป็นจุดสำคัญที่สุด จางเย่ใช้น้ำเสียงนี่น่าดึงดูดของเขาท่องมันออกมาช้าๆ “ระยะทางที่ไกลที่สุดในโลก คือความรักระหว่างนกกับปลา ผู้หนึ่งบินอยู่บนท้องฟ้า อีกหนึ่งทำได้เพียงมองขึ้นไปจากท้องทะเล”

ระยะทางที่ไกลที่สุด?

นกที่บินบนฟ้ากับปลาที่อยู่ในน้ำงั้นเหรอ?

นี่เป็นการตีความความรักในแบบที่ทุกคนไม่เคยได้ยินมาก่อน สีหน้าของหวังเสียวเหม่ยแปรเปลี่ยนเป็นซับซ้อน พนักงานรับโทรศัพท์นิ่งเหมือนถูกกลอนนี้สะกดจิต ในขณะที่จ้าวกั๋วโจวและคนอื่นๆ ตกอยู่ในห้วงภวังค์ความคิด!

กลอนนี้ได้ทำให้ทุกคนตกตะลึงอย่างรุนแรง!

เป็นความรู้สึกที่สั่นสะท้านไปทั้งหัวใจ และไม่สามารถบรรยายออกมาได้ด้วยคำพูด!

*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./22.md)