##บทที่ 41 : กองทัพเกรียนของจางเย่!
สองทุ่มตรง

สี่ชั่วโมงก่อนที่การประกวดนิทานจะจบลง

วันรุ่งขึ้น แม่กระต่ายได้เข้าไปเก็บเห็ดในป่า กระต่ายน้อยล็อกประตูและรอแม่กลับมา ผ่านไปครู่หนึ่ง หมาป่ายักษ์ใจร้ายได้กลับมาอีกครั้ง มันเคาะประตูพร้อมกับบีบจมูกของมัน ร้องเสียงดังว่า “กระต่ายน้อยเด็กดี เปิดประตูทีจ้ะ เปิดไวๆ นะ คุณแม่มาแล้ว”

“ไม่ใช่ ไม่ใช่! นั่นไม่ใช่เสียงแม่”

“ไม่ใช่ ไม่ใช่! นั่นไม่ใช่แม่ มันคือหมาป่ายักษ์ใจร้าย!”

“ไม่เปิด ไม่เปิด พวกเราไม่เปิด แม่ยังไม่กลับ พวกเราไม่เปิดประตูให้ใคร!”

นิทานมีเนื้อหาเรียบง่ายแต่ตรงประเด็น หมาป่ายักษ์ใจร้ายเลียนเสียงของแม่กระต่าย ร้องเพลงหลอกลูกกระต่ายทั้งสาม เจ้าตาแดงน้อยและเจ้าหางทู่หลงเชื่อและกำลังจะไปเปิดประตู แต่เจ้าหูยาวฉลาดกว่า มันแอบมองลอดผ่านช่องว่างของประตู และพบว่าไม่ใช่แม่กระต่ายของตน พวกกระต่ายน้อยหลอกหมาป่ายักษ์ใจร้ายให้สอดหางผ่านช่องประตูเข้ามา ก่อนจะงับประตูหนีบใส่อย่างแรง 

หมาป่ายักษ์ใจร้ายติดอยู่อย่างนั้นจนกระทั่งแม่กระต่ายกลับมาถึงบ้าน แม่กระต่ายไล่หมาป่ายักษ์ใจร้ายที่อยู่ในสภาพหางหักกลับไปยังภูเขาเช่นเดิม

เนื้อหาไม่อ้อมค้อม

เนื้อเรื่องเรียบง่ายแต่สื่อความหมายอย่างชัดเจน

หลังจากโพสต์นิทานเสร็จ จางเย่ก็ไม่ได้คิดอะไรต่ออีก เขาเข้าห้องน้ำไปอาบน้ำอุ่นๆ จากนั้นจึงเป่าผมจนแห้งและเดินไปยังห้องของคุณน้าเจ้าของห้อง ชายหนุ่มกดออดอยู่หลายครั้งแต่กลับไม่มีคนมาเปิดประตู เหราอ้ายหมิ่นคงจะไม่อยู่ เมื่อคิดได้เช่นนั้น จางเย่จึงหยิบกระเป๋าสตางค์ขึ้นมาพลางนับเงินค่าเช่าและหนี้อื่นๆ ที่ติดค้างไว้ ก่อนจะสอดมันผ่านใต้ประตูห้องไป ตามด้วยเขียนข้อความไว้เพื่ออธิบาย

ตอนนั้นเอง ประตูห้องฝั่งตรงข้ามก็เปิดออกพร้อมคู่รักคู่หนึ่งเดินออกมา 

“เราจะกินอะไรกันดี?”

“อะไรก็ได้ นี่ นิทานที่ฉันกำลังอ่านอยู่นี่มันดีมากๆ เลยนะ”

“ใช่มาจากนิทานในงานประกวดของกระทรวงศึกษาธิการรึเปล่า?”

“ใช่แล้ว ชื่อเรื่องว่า ‘กระต่ายน้อยเด็กดี’ เขียนได้ดีมากเชียวล่ะ ถึงแม้ว่าแก่นของเรื่องหลักๆ คือการเตือนไม่ให้เด็กเปิดประตูให้กับคนแปลกหน้า ถ้าอ่านผ่านๆ ก็ดูเหมือนเป็นเรื่องไร้สาระทั่วๆ ไป แต่ความจริงแล้วไม่มีสักคำในเรื่องเลยที่ไม่มีความหมาย น่าสนใจจริงๆ แต่น่าเสียดายนะที่ไม่มีเพลงใส่มาด้วย ฉันอยากรู้จังว่าเพลงในเรื่องนี้จะร้องออกมาแบบไหนน่ะ”

“ดีขนาดนั้นเชียว?”

“ถ้านายอ่านเมื่อไรก็จะรู้เอง เรื่องนี้เพิ่งโพสต์ได้ไม่ถึงชั่วโมง แต่กลับมีคนโหวตให้พันกว่าๆ แล้วนะ มันดีกว่าพวกนิทานก่อนๆ หน้าที่ถูกส่งมากองไว้ตั้งหนึ่งอาทิตย์ซะอีก”

“เอ๋? ไม่ธรรมดาเลยนะ อาจารย์คนไหนเป็นคนเขียนเหรอ?”

“ฉันก็ไม่รู้เหมือนกัน ไม่ได้สนใจดูน่ะ”

จางเย่ไม่ได้สนใจคนทั้งคู่ แต่ที่คอยเงี่ยหูฟังคือคำพูดที่ออกมาจากปากคู่รักคู่นั้นต่างหาก ชายหนุ่มเหลือบมองพวกเขาที่เดินห่างออกไปเรื่อยๆ จากนั้นก็รีบกลับไปที่ห้องของตัวเองเพื่อดูคะแนนโหวตทางออนไลน์ของเขาทันที!

อันดับ 9!

“กระต่ายน้อยเด็กดี” ยอดโหวต 7,861!

กระดานสนทนาและข้อความคอมเมนต์แทบจะระเบิด!

#1: นี่มันผลงานของอาจารย์คนไหนกันเนี่ย? เรื่องนี้มันเจ๋งมากเลย!

#2: จางเย่? ฉันไม่เคยได้ยินชื่อนี้แฮะ อาจารย์อย่าแกล้งทำเป็นเหนียมอายไปเลย คุณต้องเป็นนักเขียนนิทานมืออาชีพแน่ๆ บอกตัวจริงกับพวกเรามาเถอะ คุณหลอกฉันไม่ได้หรอกนะ!

#3: ลึกซึ้งยิ่งนัก!

#75: มันเกือบจะแตะ 8,000 โหวตแล้วนะ นี่ส่งมานานแค่ไหนแล้วเรื่องนี้น่ะ?

#80: จางเย่นี่เป็นใครกัน? นี่เขาโกงคะแนนโหวตมาใช่มั้ยเนี่ย?

#81: นายยังจะถามอีกเหรอว่าเขาเป็นใครน่ะ? ไอดีของเขาไม่ใช่บัญชีที่มีการรับรองหรือไง?

#82: การรับรองนั่นมันเชื่อได้ที่ไหนกัน คนเขียนเรื่องสยองขวัญจะมาแต่งนิทานเด็กเนี่ยนะ? แถมทำได้ดีขนาดนี้ด้วย?

#90: ในฐานะครูอนุบาล ฉันรู้สึกว่าเรื่องนี้ช่างสมบูรณ์แบบเป็นที่สุด! นี่ฉันแนะนำมันให้เพื่อนร่วมงานคนอื่นๆ แล้วด้วย และก็แปะมันไว้บนเวยป๋อให้เหล่าผู้ปกครองของนักเรียนฉันได้อ่านกัน ทุกคนมาช่วยกันโหวตเรื่อง ‘กระต่ายน้อยเด็กดี’ กันเถอะ ช่วยกันดันมันดีกว่า นี่เป็นเรื่องอันดับหนึ่งในใจของฉันเลย!

#99: ฉันอ่านนิทานเรื่องนี้ให้ลูกของฉันฟังและเขาก็ชอบมันมากด้วย ไม่ใช่แค่นั้นนะ เขายังเข้าใจแก่นของเรื่องที่ต้องการจะสื่อด้วย ลูกของฉันคอยย้ำตลอดเวลาเลยว่าเขาจะไม่มีวันเปิดประตูให้กับหมาป่ายักษ์ใจร้ายแน่นอน! ฉันอยากจะขอบคุณอาจารย์จางเย่มาก ข่าวการลักพาตัวเด็กที่เกิดขึ้นหลายครั้งในช่วงเดือนนี้ ทำให้พวกเราที่เป็นพ่อแม่กังวลมาก เราคอยบอกลูกเสมอๆ ว่าอย่าเปิดประตูให้คนแปลกหน้านะ แต่ดูเหมือนเขาจะไม่เข้าใจเท่าไหร่ แต่ว่าหลังจากที่เขาได้ฟังนิทานเรื่องนี้แล้ว ต่อให้เราไม่ได้พูดอะไรมากเด็กๆ กลับเข้าใจ เมื่อก่อนฉันไม่เคยเชื่อเลยว่านิทานมีผลต่อเด็กจริงๆ มักจะคิดเสมอว่า ‘แล้วยังไงกันล่ะ? เด็กจะไปเข้าใจเนื้อหามันจริงๆ ได้ยังไง?’ อย่างมาก พวกเขาก็แค่อ่านเพราะมันสนุกเท่านั้น แต่วันนี้ฉันเข้าใจแล้วว่าไม่ใช่เป็นเพราะนิทานเด็กไม่น่าเชื่อถือ แต่เป็นเพราะประเทศของเราขาดเรื่องราวดีๆ แบบนี้ต่างหาก! ฉันว่านะ เรามาช่วยกันบอกให้เหล่าผู้ปกครองคนอื่นๆ เข้ามาช่วยกันโหวตเถอะ! 

#130: อย่าเว่อร์กันหน่อยเลยได้มั้ย!? ทำไมถึงมียอดโหวตเยอะขนาดนี้กันล่ะ? ฮ่าๆ เอาจริงๆ หนึ่งในนั้นก็เป็นเสียงของฉันเหมือนกัน ไม่รู้จะพูดอะไรเกี่ยวกับนิทานเรื่องนี้ นอกจากจะบอกว่า มันโคตรเยี่ยมไปเลย!

จางเย่นั่งดูยอดโหวตของเขาพุ่งทะยานขึ้นอย่างไม่หยุดยั้ง ชายหนุ่มเองก็ตกใจเช่นกัน เขาไม่ได้คาดหวังอะไรมากกับการประกวดครั้งนี้อยู่แล้ว เพราะคิดว่าคงจะเทียบกับคนที่ส่งนิทานของตัวเองมาตั้งแต่อาทิตย์ที่แล้วไม่ได้ แต่กลับกลายเป็นว่าผู้คนต่างให้ความสนใจในงานของเขาเป็นอย่างดีเสียนี่!

เวลาสี่ทุ่มครึ่ง ยอดโหวตไปถึง 10,000 แล้ว!

เวลาห้าทุ่ม ยอดโหวตเกิน 20,000!

เมื่อถึงห้าทุ่มครึ่ง ‘กระต่ายน้อยเด็กดี’ ได้ไต่อันดับขึ้นไปจนเป็นที่สอง แพ้อันดับแรกของอาจารย์เห็ดแดงน้อยอยู่แค่ไม่กี่ร้อยเสียงเท่านั้น!

อัพโหลดได้เพียงแค่สี่ชั่วโมง! ได้คะแนนโหวตไปถึง 29,000!

นี่มันเรียกว่าปาฏิหาริย์แล้ว! หลายคนแทบบ้าเมื่อได้เห็นสิ่งนี้!

อย่างที่คนเคยกล่าวไว้ ‘การมีชื่อเสียงหรือทำตัวเด่นจะทำให้เกิดปัญหา นกที่บินนำฝูงจะถูกยิงเป็นตัวแรกเสมอ’ สำหรับคนนอกวงการอย่างจางเย่ ที่สามารถไต่อันดับมาไล่เลี่ยกับเหล่ามืออาชีพในวงการนี้ ทำให้หลายคนทนดูไม่ไหว รับไม่ได้ แฟนคลับของเห็ดแดงน้อยที่มีชื่อว่าแก๊งเห็ดแดงน้อยรีบจู่โจมเขาทันที!

ในช่องข้อความด้านล่างของ ‘กระต่ายน้อยเด็กดี’ มีคอมเมนต์ใหม่มากมายราวกับถูกฟลัด

“โกงโหวตแน่ๆ!”

“นี่จิตใจนายทำด้วยอะไรกันน่ะ? ทำไมถึงเล่นสกปรกแบบนี้?”

“นายจะมีคะแนนโหวตมากกว่าอาจารย์เถาเสวี่ยหรูได้ยังไงกัน!?”

“เรียกทุกคนมา! แก๊งเห็ดแดงน้อยทุกคนจงฟัง! ไม่ต้องสนว่าเขาจะโกงโหวตหรือไม่ เราต้องช่วยอาจารย์เห็ดแดงน้อยปั๊มโหวตดันให้เธออยู่อันดับที่หนึ่งต่อไป ทุกไอพีจำกัดโหวตได้แค่ครั้งเดียว แต่ฉันจะสอนเทคนิคง่ายๆ ให้ทุกคนได้รู้ ตัดสัญญาณเน็ตแล้วเชื่อมต่อใหม่อีกครั้ง โดยปกติทุกครั้งที่เชื่อมต่อสัญญาณใหม่มันจะเปลี่ยนไอพีอัตโนมัติ ถ้าวิธีนี้ใช้ไม่ได้ก็ลบคุกกี้ทั้งหมดออกซะ แล้วช่วยกันปั๊มโหวตต่อไป ทุกคน ลุยกันเลย!”

“ได้เลย! ฉันมาช่วยแล้ว!”

“เราจะยอมให้อาจารย์เห็ดแดงน้อยตกอันดับไม่ได้เด็ดขาด!”

“เราต้องได้ที่หนึ่ง! ไม่ต้องสนว่าใครหน้าไหนจะมาขวางทางทั้งนั้น!”

“ฮ่าๆ นี่พวกเราจะไม่รังแกเขาไปหน่อยเหรอ? เป็นแค่คนมาใหม่ คงไม่เคยเจอพลังของแก๊งเห็ดแดงน้อยที่ยิ่งใหญ่แบบนี้ สงสัยวิ่งหนีหางจุกตูดไปแล้วมั้ง!”

“ก็เราต้องการทำให้เขากลัวแทบตายอยู่แล้วนี่!”

“ใช่แล้ว เราต้องสอนให้เขารู้ว่าใครกันแน่ที่เป็นที่หนึ่งในวงการนี้!”

“อ๊า ดูสิ อาจารย์เห็ดแดงน้อยโพสต์ในเวยป๋อของเธอ ขอให้ทุกคนช่วยกันโหวตเรื่องของเธอแน่ะ!”

“ช่วยกันสนับสนุนอาจารย์เห็ดแดงน้อยกัน เจ้าหน้าใหม่นี่กล้าอวดดีขนาดนี้ได้ยังไง? เราต้องสั่งสอนเขาให้รู้สำนึกว่าทำไมดอกไม้ถึงได้มีสีแดงฉานเช่นนี้!* แต่ยังไงก็เถอะ มีเมตตากับเขาหน่อยก็แล้วกัน ไม่งั้นจะกลัวจนร้องไห้ไปฟ้องพ่อแม่ซะก่อน!”

ทันทีที่เห็ดแดงน้อยเรียกพรรคพวกของเธอ เหล่าแฟนๆ ของเธอได้ช่วยกันโหวตสนับสนุนเธอทันที ตอนแรกเรื่องของเห็ดแดงน้อยมีคะแนนมากกว่าของจางเย่แค่ไม่กี่ร้อยเท่านั้น แต่เพียงแค่สิบนาทีกลับนำเขาไปกว่า 5,000 คะแนนเสียแล้ว!

เหล่าแฟนๆ ของเธอต่างเข้ามาที่นิทานของจางเย่และทิ้งข้อความเยาะเย้ยเอาไว้

“โอ้โห ดูสิ อันดับนายเริ่มห่างไปเรื่อยๆ แล้ว ใช่รึเปล่าเอ่ย?”

“หึ เราปล่อยให้นายตามติดมาแป๊บเดียวหรอก อย่าทำเป็นเหลิงไป คิดจะดูถูกพลังของแก๊งเห็ดแดงน้อยงั้นเหรอ?”

“ทุกคนมีเมตตากันหน่อยสิ ฉันเดาว่าป่านนี้เจ้าหน้าใหม่จางเย่คงกลัวจนขวัญผวาไปหมดแล้ว ฮ่าๆๆๆ!”

ชาวเน็ตที่เห็นเหตุการณ์แทบทนมองสิ่งที่เกิดขึ้นไม่ได้ แฟนคลับพวกนี้มันอะไรกัน!? ทำไมถึงได้จองหองขนาดนี้? ‘กระต่ายน้อยเด็กดี’ เป็นเรื่องที่ดีด้วยเนื้อหาของมันเองอยู่แล้ว แต่พวกเขากลับกล่าวหาว่ามีการโกงโหวตเนี่ยนะ? แล้วสุดท้ายฝั่งที่ช่วยกันโกงคะแนนโหวตก็เป็นพวกเขาเสียเอง? แถมยังเยาะเย้ยถากถางจางเย่อีกด้วย!? ดูแคลนว่าเขาเป็นแค่หน้าใหม่ที่ไม่มีแฟนคลับ!? เห็นแล้วน่าอึดอัดใจชะมัด ต่อให้เขาเป็นหน้าใหม่แล้วยังไงล่ะ? ไม่มีแฟนคลับแล้วยังไงล่ะ? ใครตรากฎไว้เหรอว่าคนนอกวงการจะไม่สามารถแต่งเรื่องที่ดีได้น่ะ หา? บรรดาผู้ปกครองและครูโรงเรียนอนุบาลที่เฝ้าดูอยู่พยายามช่วยโหวตให้จางเย่ แต่พลังของพวกเขามีอย่างจำกัดนัก พวกเขาสามารถช่วยได้แค่คะแนนหลักพันเท่านั้นเอง

ยังเหลือเวลาอีกสิบนาทีก่อนที่การโหวตนี้จะปิด!

อีกสิบนาทีก่อนจะถึงเวลาเที่ยงคืน!

ถึงตอนนี้ ทุกคนต่างคิดว่าจางเย่หมดหวังที่จะได้อันดับหนึ่งเสียแล้ว เขาถูกกดลงมาโดยเหล่าแฟนคลับพวกนั้น จางเย่ก็คิดอย่างนั้นเช่นกัน!

อย่างไรก็ตาม เรื่องเซอร์ไพรส์มักรอคอยเวลาที่จะเกิดขึ้นเสมอ!

ปาฏิหาริย์ที่ไม่มีใครคาดคิดพลันบังเกิด!

…

บนเวยป๋อ อยู่ๆ ก็มีโพสต์มาจากที่ไหนก็ไม่รู้!

แฟนจางเย่อันดับหนึ่งตะโกนเรียก “พี่น้องทั้งหลาย มีใครที่ยังไม่นอนกันบ้าง? เร็วเข้า! เรื่องด่วน ด่วนมากๆ! อาจารย์จางได้โพสต์นิทานของตัวเองลงใน ‘งานประกวดนิทานหัวข้อไม่ให้เด็กเปิดประตูแก่คนแปลกหน้า’! ผลงานใหม่ร้อนๆ เลย! แถมมันเกือบจะได้ที่หนึ่งแล้วด้วย! แต่เจ้าแก๊งเห็ดแดงน้อยนั่นกลับใช้อำนาจของตนข่มเหงอาจารย์จาง! ไม่พอพวกเขายังด่าอาจารย์จางเย่ว่าเป็นแค่หน้าใหม่ ไม่มีฐานเสียงของแฟนคลับ ตามด้วยฟลัดข้อความเยาะเย้ยเต็มไปหมด เดี๋ยวฉันจะส่งรูปให้พวกนายดูกัน!”

เขาอัพโหลดภาพถ่ายจากจอคอมพิวเตอร์ทันที มันเต็มไปด้วยข้อความเยาะเย้ยถากถางของแก๊งเห็ดแดงน้อย บางคนถึงขั้นใช้ถ้อยคำหยาบคายใส่จางเย่โดยไม่มีเหตุผลใดๆ ทั้งสิ้น!

“ชิ*หายเอ๊ย!”

“ฉันชักจะขึ้นแล้วนะ!”

“มีอะไรเกิดขึ้นงั้นเหรอ?”

“พวกเขากล้าด่าอาจารย์จางเย่เหรอ? ฮ่าๆ! หาที่ตายแล้วไหมล่ะพวกนั้น!”

“พวกมันช่างกล้ามาก กล้าจริงๆ ดูท่าจะไม่รู้ตัวสินะว่าผลของการลบหลู่มหาเทพอย่างจางเย่จะจบลงเช่นไร ฉันอดจะสมเพชในสติปัญญาของคนพวกนี้ไม่ได้จริงๆ!”

“ส่วนฉันได้แต่นับถือในความกล้าของพวกมันเหมือนกัน!”

“ถูกต้องแล้ว ใครก็ตามที่รู้ถึงเรื่องสงครามฝีปากไม่มีทางกล้าหาเรื่องอาจารย์จางเย่แน่นอน นี่พวกมันช่างนำตัวเองไปสู่หายนะอย่างแท้จริง!”

คนเหล่านี้คือเหล่ากองทัพเกรียนที่ได้เป็นสักขีพยานในสงครามฝีปากบนเวยป๋อของจางเย่นั่นเอง!

แฟนจางเย่อันดับหนึ่งร้องออกมาอย่างเกรี้ยวกราด “พวกนายทนต่อไปได้งั้นเหรอ? ฉันไม่ทนแม่*แล้วโว้ย! ใครกันที่กล้าพูดว่าอาจารย์จางเย่ไม่มีแฟนคลับ? ใครกันที่กล้าว่าอาจารย์จางเย่เป็นหน้าใหม่ของวงการ? ตาสุนัขของพวกมันช่างบอดอย่างไร้ทางเยียวยาจริงๆ! พวกมันไม่รู้ซึ้งถึงความเจ๋งของมหาเทพจางเย่เสียแล้ว! สหายเอ๋ย! เวลาที่พวกเราต่างรอคอยได้มาถึงแล้ว! อย่าปล่อยให้อาจารย์จางสู้อยู่คนเดียวอีกเลย! เหล่าพี่น้องจากสงครามครั้งก่อน รวมพล! เหล่าผู้คนที่เคยได้ร่วมทัพกับอาจารย์จางเย่ รวมพลพร้อมรบกันเถิด! พวกเราทั้งหมดจะช่วยกันโหวตให้กับอาจารย์จางเย่! ให้เจ้าแก๊งเห็ดแดงน้อยอะไรนั่นได้รู้ซึ้งถึงพลังแห่งกองทัพเกรียนของพวกเรา! ให้มันรู้ไป ใครกันแน่ที่จะสั่งสอนให้รู้ว่าดอกไม้มันมีสีแดงคั่งเลือด!” ตามมาด้วยการ แท็ก ‘@’ ผู้คนมากมาย!

…

ในช่วงเวลาเดียวกัน กองทัพเกรียนได้ปรากฏตัวเข้ามาในช่องคอมเมนต์ของ ‘กระต่ายน้อยเด็กดี’!

“ฉันมาแล้ว!”

“ตามเสียงร้องเรียกมาด้วยคน ช่วยกันโหวตเร็ว!”

“ฉันซื้อนาฬิกาหนึ่งอันปีที่แล้ว! เย็*แม่*พวกแก๊งเห็ดแดงนี่ ฆ่ามันอย่าให้เหลือ!”

“ฉันไม่อ่านนิทานสำหรับเด็กหรอกนะ แต่ขอสนับสนุนมหาเทพจางอย่างไม่มีเงื่อนไข!”

“เช่นกัน!”

“เอาด้วยๆ+110!”

“ฉันด้วยคน+119!”

“อาจารย์จางเย่ พวกเรามาแล้ว!”

“ยามใดที่ปัญหาบังเกิด ความช่วยเหลือจักหลั่งไหลมาจากทั้งสี่ทิศ!”

“ติดตามอาจารย์จางเย่ มีเนื้อให้กิน มีสาวให้สนิท!”

“วันนี้อาจารย์จางเย่ยังไม่ได้ออกหน้าอะไร ในเมื่อเขายังไม่ได้สู้กับพวกมัน ดังนั้น….เราจะจัดการพวกมันเอง!”

“ใครกล้าบอกว่าอาจารย์จางเย่ไม่มีแฟนคลับ? พวกเรา เหล่าแก๊งเกรียนจะเป็นกองทัพที่แข็งแกร่งของอาจารย์จางเย่ตลอดไป! เราจะกรีธาทัพไปทุกเมื่อที่อาจารย์จางต้องการ!”

“พี่น้องทั้งหลาย สู้ด้วยกันเถอะ!”

“แก๊งเห็ดแดงนี่ไม่ได้เป็นอะไรมากไปกว่าผายลมเท่านั้น! ดูซะว่าใครมีพวกมากกว่ากัน? ใครกลัวใครกันแน่!”

“การที่ได้มาร่วมสู้เคียงข้างกับเทพเจ้าผู้ยิ่งใหญ่จางเย่นี่มัน! ฉันรู้สึกเลือดลมพลุ่งพล่านไปหมดแล้ว! ดาบยักษ์ของข้ามิอาจทนต่อความกระหายเลือดได้อีกต่อไป! พี่น้องทุกคน ฆ่ามันซะ!”

แฟนคลับของจางเย่เริ่มตะโกนพร้อมโหมกองทัพเข้าใส่ศัตรูราวกับพวกเขากำลังเล่นสารกระตุ้นยังไงอย่างงั้น!

1,000 โหวต!

5,000 โหวต!

10,000 โหวต!

เพียงสิบนาที!

ถ้าจะเอาให้ถูกจริงๆ คือแค่เก้านาทีกับอีกสามสิบวินาที!

‘กระต่ายน้อยเด็กดี’ ได้กระโดดพรวดเดียวขึ้นสู่อันดับหนึ่ง! 45,000+ โหวต! เกินอันดับที่สองอย่างเห็ดแดงน้อยไปเกือบ 10,000 โหวต!

เรื่องมหัศจรรย์ตรงหน้าทำให้ทุกคนเงียบกริบ พวกเขาต่างตกตะลึงจนทำอะไรไม่ถูก!

แก๊งเห็ดแดงน้อยกว่าพันคนต่างอ้าปากค้าง พวกเขาต่างไม่อยากจะเชื่อสายตาตนเอง! นี่มันอะไรกัน? เกิดอะไรขึ้น? ปู่แกสิ! คนจำนวนมากมายพวกนี้แห่มาจากไหนกัน!?

เหล่าผู้ชมที่เฝ้าดูต่างยินดีปรีดา ในที่สุดพวกเขาก็ตระหนักว่าอาจารย์จางเย่ที่ถูกแก๊งเห็ดแดงน้อยด่าว่าเป็นหน้าใหม่แห่งวงการ ไม่ได้เป็นหน้าใหม่เลย เขามีแฟนคลับเช่นกัน...แถมยังมากกว่าของแก๊งเห็ดแดงน้อยถึงสิบสองเท่าอีกด้วย!

การหักหน้าครั้งนี้ช่างโหดเหี้ยมยิ่งนัก!

เหล่าแก๊งเห็ดแดงน้อยต่างเงียบกริบ อาจารย์เห็ดแดงน้อยเองก็ไม่กล้าเอ่ยอะไรแม้แต่คำเดียว!

นี่เป็นเพราะว่าทุกคนต่างมีเครื่องหมายคำถามปรากฏขึ้นในใจ พี่สาวแกเถอะ! จางเย่นี่มันเป็นใครกันวะเนี่ย? ใครกันที่พิเศษถึงขนาดมีผู้ติดตามมากมายขนาดนี้!?

*-*-*-*-*-*-*-*-*-*-*-*-*-*-*-*-*-*-*

* ดอกไม้สีแดงเป็นคำแสลงอย่างหนึ่งในประเทศจีน มันมาจากเนื้อเพลงที่มีเนื้อหาเกี่ยวกับการปฏิวัติ ในภายหลังได้ถูกนำมาใช้ในเหตุการณ์อื่นๆ เช่นเหตุรุนแรงต่างๆ เป็นการเปรียบเปรยว่าเลือดของผู้คนได้ย้อมสีของดอกไม้จนกลายเป็นสีแดงนั่นเอง


[Go To Next Chapter]( ./43.md)