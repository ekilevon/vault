##บทที่ 55 : ไม่ใช่ศัตรูไม่พานพบ!
ก่อนเที่ยง

สถานีวิทยุนครหลวง

หอประชุมชั้นบนสุดเต็มไปด้วยผู้คนพลุกพล่าน ผู้ประกาศข่าวและทีมงานจากหลายช่องล้วนมาถึงแล้ว ทุกหน่วยงานต่างเตรียมตัวพร้อมสำหรับงานชุมนุมบทกวีเทศกาลไหว้พระจันทร์

จางเย่นั่งปวดท้องอยู่ในสุขาชั้นบนสุด เป็นเพราะหลายวันมานี้เขาทานบะหมี่กึ่งสำเร็จรูปมากไปเสียจนแม้แต่ ‘ยอดมนุษย์มาม่า’ อย่างเขายังทนไม่ได้ ท้องไส้ปั่นป่วนไปหมด ขณะที่กำลังนั่งเบ่งเพื่อจัดการงานใหญ่ ชายหนุ่มก็เล่นอินเทอร์เน็ตบนโทรศัพท์ไปพลาง เขาเพิ่งทราบว่างานชุมนุมบทกวีเทศกาลไหว้พระจันทร์ของสถานีได้มีการประชาสัมพันธ์อย่างยิ่งใหญ่ อีกทั้งประกาศข่าวต่อเนื่องกันบนเว็บไซต์สถานี ตามเว็บบอร์ดและเว็บท่าใหญ่ๆ ต่างร่วมประชาสัมพันธ์กันครึกโครม วันนี้เป็นวันหยุดนักขัตฤกษ์ ด้วยเหตุนี้ผู้คนส่วนใหญ่จึงพักผ่อนอยู่กับบ้าน เพื่อร่วมเฉลิมฉลองเทศกาลร่วมกับญาติพี่น้องเพื่อนฝูง ทุกคนรวมตัวกันทานมื้อเที่ยงและพูดคุยเฮฮากันตามประสา ถือเป็นช่วงเวลาที่ดีสำหรับร่วมกันฟังรายการชุมนุมกวีเทศกาลไหว้พระจันทร์ การที่สถานีเลือกช่วงเวลานี้เป็นความคิดที่ชาญฉลาดทีเดียว

บนอินเทอร์เน็ตมีการพูดถึงเรื่องนี้อย่างกว้างขวางด้วยบทสนทนาจำนวนมาก

“ชุมนุมบทกวีเหรอ? สุดยอด!”

“ฉันไม่พลาดแน่นอน!”

“ปีก่อน งานของสถานีวิทยุจินซื่อก็ไม่เลว มีกลอนดีๆ หลายชิ้นทีเดียว”

“เฮ้ย ปีนี้ดีกว่าอยู่แล้ว นายไม่เห็นเหรอว่ามีอาจารย์หลายคนมาจากสมาคมนักเขียนน่ะ? ฉันว่าปีนี้ต้องมีบทกวีคลาสสิกอย่างน้อยชิ้นหนึ่งแน่นอน”

อีกทั้งยังมีคนที่ได้ยินเรื่องสงครามฝีปากเมื่อวาน หรือรู้จักชื่อเสีย(ง)ของจางเย่ด้วย

“เอ๋? เมิ่งตงกั๋ว? นักเขียนนิทานอย่างเห็ดแดงน้อยก็ไปด้วย? ในรายชื่อยังมีอัสนีไพศาลอีก? พวกกวีที่ดูถูกอาจารย์จางเย่ทั้งนั้นเลยนี่นา?”

“ฮ่าๆ ! มีอะไรสนุกๆ ให้ดูแล้ว!”

“ช่ายยย จำได้ว่าจางเย่ทำงานที่สถานีวิทยุนครหลวงชะ? วันนี้ช่องวรรณกรรมจะถ่ายทอดด้วยชะ? งั้นอาจารย์จางเย่ก็อยู่ที่นั่นด้วยชะ?”

“ช่าย เจอกันแน่นอน!”

แค่คิดว่าพวกเขาเพิ่งจะทะเลาะกันเมื่อวาน แล้ววันนี้ดันต้องมาเจอกันนี่ ไม่ใช่คู่แค้นไม่พบพานจริงๆ!”

“อาจารย์จางจะขึ้นร่ายกวีบนเวทีรึเปล่านะ? ฉันแอบอยากเห็นหน่อยๆ แฮะ!”

“ไม่รู้สิ ไม่มีชื่อเขาบนรายชื่อนี่ มีแต่คนจากสมาคมนักเขียนประจำนครหลวงทั้งนั้นแหละ”

มีคนชอบบทกวีของจางเย่ก็ย่อมมีคนที่ชอบบทกวีของเมิ่งตงกั๋วและอาจารย์ท่านอื่นๆ รวมไปถึงคนที่ไม่เห็นด้วยกับความเก่งกาจของจางเย่ในด้านวรรณกรรม!

“พวกนายไม่เห็นด้วยเหรอ? แล้วยังจะเป็นศัตรูกับจางเย่อีก?”

“ช่างหัวพวกนั้นเหอะน่า นายพูดอะไรไปพวกนั้นก็ไม่ฟังหรอก เสียเวลาเสียความรู้สึกเปล่าๆ ” 

“แหงอยู่แล้วที่จางเย่ไม่ได้อยู่ในรายชื่อน่ะ ก็เมื่อวานพวกอาจารย์ล้วนสรุปว่าเขาเป็นแค่จอมสร้างกระแส แล้วจะไปเขียนบทกวี? งานชุมนุมบทกวีฯ เป็นงานสำคัญเชียวนะ ขืนปล่อยให้จางเย่ขึ้นเวทีจะไม่กลายเป็นเรื่องชวนหัวเรอะ? อีกอย่างนี่ออกอากาศสดด้วย ต่อให้บทกวีของเขาหลอกคนที่ไม่เข้าใจได้ ก็ยังมีคนที่รู้ดีคงแอบหัวร่อเงียบๆ ก่อนจะเปิดโปงให้คนอื่นๆ หัวเราะเยาะตาม”

“เหอๆ ฉันว่าจางเย่ไม่กล้าขึ้นเวทีหรอกถึงจะได้รับเชิญก็เถอะ!”

“ใช่ ไม่มีความสามารถก็อย่าขี้โม้เลย!”

“ฉันหวังว่าจางเย่จะขึ้นเวทีนะ ก่อนหน้านี้ยังไม่มีการเปรียบเทียบบทกวีอย่างจริงๆ จังๆ เลย ในเมื่อตอนนี้ก็มีอาจารย์หลายท่านอยู่ที่นั่น ทีนี้ทุกคนก็จะได้เห็นเสียทีว่าบทกวีที่แท้จริงเป็นอย่างไร กลอนสั่วๆ ของจางเย่ต้องเผยหางแน่นอน ให้อาจารย์ทั้งหลายได้สั่งสอนผู้เยาว์เถอะ!”

“เห็นด้วย!”

“จางเย่นับเป็นตัวอะไร!?” 

“คนๆ นี้เป็นแค่แจกันเปล่าๆ แค่นั้นแหละ ฉันเดาว่าหมอนี่ไม่มีทางได้ขึ้นเวทีหรอก พวกนายเห็นประโยคที่จางเย่ด่าคนรึเปล่า? พี่สาวมันเถอะ! เป็นคนมีการศึกษา เป็นนักกวี นายด่าคนแบบนั้นได้ยังไง? หมอนั่นไม่มีความเป็นอารยชนแม้แต่น้อย อาจารย์ทั้งหลายสงสัยได้ถูกต้องแล้ว หมอนั่นเขียนกวีไม่ได้หรอก!”

สรุปว่า ทั้งหมดเป็นคนที่สงสัยในตัวจางเย่ เขาไม่อ่านส่วนต่อไปอีกและออกจากห้องน้ำ

คนที่ได้รับเชิญล้วนแต่มีชื่อเสียง ขณะที่งานชุมนุมกวีกำลังจะเริ่ม หัวหน้าสถานีและแขกรับเชิญจากสมาคมนักเขียนเดินเข้าห้องไป

จางเย่พบกับพวกเขาที่หน้าประตู

รองผู้อำนวยการสถานีเจี่ยเผยอยิ้มขณะนำทุกคนเข้าหอประชุม “ประธานเมิ่ง นี่คือหอประชุมของเราครับ ผมจำได้ว่าคุณเคยมาที่นี่แล้วเมื่อปีก่อน?”

เมิ่งตงกั๋วเป็นชายร่างอวบวัยสี่สิบถึงห้าสิบปี เขายังคงมีผมดกหนาไม่มีวี่แววว่าจะหัวล้าน ชายวัยกลางคนพยักหน้า “ผมเคยมาที่นี่แล้วครั้งหนึ่ง มาประชุมน่ะ ไม่ได้พบท่านรองฯ เจี่ยมาสองปีแล้ว คุณยังดูมีไฟเหมือนเดิม ส่วนผมไม่ไหวแล้วล่ะ ดูรอยย่นพวกนี้สิ”

ดูเหมือนว่ารองผู้อำนวยการสถานีเจี่ยจะมีความสัมพันธ์อันดีกับเขา “ฮ่าๆ ไม่เอาน่า ผมหัวล้านขึ้นทุกวัน คุณสิยังดูมีไฟเหมือนเดิม”

ขณะเดียวกัน กลุ่มเด็กสาวจากสถานีกรูกันเข้ามาทันทีที่เห็นพวกเขา

“อาจารย์เมิ่ง อาจารย์เมิ่งรึเปล่าคะ?” เด็กสาววัย 20 ถามอย่างตื่นเต้น เธอวิ่งเข้ามาอย่างรวดเร็ว แม้ว่าหน้าที่ของเธอคือการจัดแถวด้านนอกก็ตาม “ฉันเป็นแฟนคลับของอาจารย์ค่ะ ฉันชอบบทกวีของอาจารย์มากเลย แม่ฉันอ่านงานของคุณให้ฟังบ่อยๆ ตอนฉันยังเด็ก ฉันโตมากับการฟังงานของคุณเลยนะคะ ไอ้หยา ตื่นเต้นจัง ตื่นเต้นมากเลย ขอ ขอ…ขอลายเซ็นหน่อยได้ไหมคะ?”

รองผู้อำนวยการสถานีเจี่ยโบกมือ “ใกล้จะเริ่มงานแล้วน่า”

อย่างไรก็ตาม เมิ่งตงกั๋วกลับกล่าวว่า “ไม่เป็นไรหรอกพี่น้อง แจกลายเซ็นไม่เสียเวลาเท่าไรนัก นี่ไงสาวน้อย”

เด็กสาวได้รับลายเซ็นดังหวังจึงจากไปด้วยรอยยิ้ม

เมื่อเห็นว่าเมิ่งตงกั๋วช่างเป็นมิตร เด็กหนุ่มสาวจำนวนหนึ่งจึงกรูเข้ามาขอลายเซ็นกันเพิ่ม

บางคนก็วิ่งไปด้านหลังโดยไม่สนใจว่าหัวหน้าจะอนุญาตหรือไม่ พวกเขาได้พบกับไอดอลและอาจารย์ที่ชื่นชอบ ย่อมไม่พลาดโอกาสขอลายเซ็น

“คุณป้าเห็ดแดงน้อย คุณ...หนู...หนูขอลายเซ็นคุณได้ไหมคะ? หนูโตมาพร้อมกับนิทานของคุณ หนูชอบคุณมากเลย!” เด็กสาวพูดระรัว

เห็ดแดงน้อยมีร่างท้วมแต่งกายอย่างงดงาม เธอตอบด้วยเสียงอ่อนโยน “แน่นอน ให้ฉันเซ็นตรงไหนดีล่ะ?”

“อาจารย์อัสนีไพศาล!” คนอื่นๆ เริ่มตามเข้ามา “บทกลอนของคุณเป็นวอลเปเปอร์มือถือผมตลอดเลย ขอถ่ายรูปกับคุณหน่อยได้ไหมครับ? แค่รูปเดียวก็พอ!”

อัสนีไพศาลเป็นชายร่างบึกบึนจากตงเป่ย สำเนียงจึงเป็นตงเป่ยแท้ๆ แม้ในข้อมูลส่วนตัวระบุว่าเขาเป็นคนปักกิ่ง แต่น่าจะเติบโตมาจากตงเป่ย “ไม่มีปัญหา! มานี่มา!”

ทั้งหมดแจกทั้งลายเซ็นและถ่ายรูปร่วมกัน

เหล่าอาจารย์จากสมาคมนักเขียนได้รับความชื่นชมจากคนทั่วไปอย่างสูง ซึ่งก็ไม่แปลกเพราะพวกเขาโด่งดังในเมืองหลวง เมื่อสถานีวิทยุนครหลวงถ่ายทอดถึงปริมณฑลรอบๆ เมืองหลวงด้วย ทางนี้ย่อมต้องเคยเผยแพร่ผลงานพวกเขาอยู่บ้าง ดังนั้นเจ้าหน้าที่ของทางนี้จึงไม่แปลกหน้ากันนัก บางคนถึงกับเป็นแฟนคลับของอีกฝ่ายด้วยซ้ำ

อัสนีไพศาล? เมิ่งตงกั๋ว? เห็ดแดงน้อย?

ยังมีคนอีกหลายสิบอยู่ด้านหลังพวกเขา ฟังจากเสียงของพวกแฟนคลับ ดูเหมือนยังมีนักเขียนนิยายโรมานซ์ เจิ้งอันปางด้วย?

นี่มันพวกที่ด่าเขาอยู่เมื่อวานไม่ใช่หรือ? เฮ้ย มากันหมดจริงๆ เหรอเนี่ย?

จางเย่เพ่งมองทั้งหมดจนจำหน้าทุกคนได้ ทันใดนั้นเอง มีคนตะโกนเรียกเขาจากทางด้านหลัง

“อาจารย์จางเย่ ไอ้หยา ผมหาคุณเจอจนได้ ผมจองที่นั่งให้คุณแล้ว ที่นั่งของช่องวรรณกรรมของเราอยู่ตรงกลางแถวหลัง เดี๋ยวผมพาคุณไป” ชายหนุ่มที่เพิ่งเข้ามาทำงานที่ช่องวรรณกรรมบอก

“ดีครับไปกันเถอะ” จางเย่ตามเขาเข้าห้องประชุม

จางเย่?

นี่คือจางเย่คนนั้นเหรอ?

ได้ยินเช่นนั้น เมิ่งตงกว๋อ อัสนีไพศาล เห็ดแดงน้อยและพวกต่างหันมามอง

อัสนีไพศาลยังคงสับสนกับสถานการณ์ตรงหน้า เขาไม่ได้มีความทรงจำใดๆ กับชื่อนี้ลึกล้ำนัก เมื่อเห็นท่าทีของเมิ่งตงกว๋อและพวกจึงค่อยนึกขึ้นได้ ถามว่า “จางเย่ไหน? คนที่เขียนกลอนสมัยใหม่สั่วๆ นั่นเหรอ?”

เห็ดแดงน้อยตอบ “น่าจะใช่”

รองผู้อำนวยการสถานีเจี่ยกล่าวเสริม “ใช่ เป็นเขาจริงๆ ทำไมเหรอ?”

อัสนีไพศาลกล่าว “หมอนั่นทำงานที่สถานีวิทยุหรือเนี่ย? ผมเพิ่งรู้นะ”

เจิ้งอันปางกล่าวกับรองผู้อำนวยการสถานีว่า “ไม่มีอะไรหรอก หัวหน้าเจี่ย เราแค่ติเขาบนโลกออนไลน์เมื่อวาน หมอนั่นเขียนกลอนไม่เป็น แถมสิ่งที่เขาเขียนก็ไม่ได้มีคุณค่าทางวรรณกรรมอะไร ประธานเมิ่งอยากชี้แนะเขาในฐานะผู้อาวุโส แต่เขากลับไม่ชอบใจ ไม่รู้จักประมาณตน ทั้งยังโต้กลับเป็นกลอนเสียอีก เป็นคุณจะว่าไง? ประธานเมิ่งกับพวกเราล้วนปรารถนาดี อยากจะสั่งสอนให้ แต่หมอนั่นไม่สนใจ ยังเห็นความเมตตาของพวกเราเป็นอาจมเสียอีก!”

รองผู้อำนวยการสถานีเจี่ยเข้าใจได้ทันที “จางเย่ก็แค่หน้าใหม่ ให้เขาเขียนเรื่องผีนับว่าฝีมือไม่เลวนัก แต่ถ้าเทียบด้านบทกวีแล้ว…ใครล่ะจะสู้พวกคุณได้? ฮ่าๆ ”

เมิ่งตงกั๋วโบกมือ “อย่าไปพูดถึงหมอนั่นเลย พี่น้อง เข้าไปกันไหม?”

“ไปกัน ได้เวลาแล้ว” รองผอ.เจี่ยและผู้บริหารบางคนนำพวกเขาเข้าไปยังที่นั่งแถวแรกสุด

คนอื่นๆ ต่างหันมามองหน้ากัน

“นายเห็นเวยป๋อของจางเย่เมื่อวานไหม?”

“เห็นสิ ไม่คิดว่าจะมาเจอกันวันนี้”

“ฉันว่าวันนี้ต้องมีเรื่องแน่ๆ ใครบ้างไม่รู้ว่าอาจารย์จางใจร้อนวู่วามขนาดไหน? มีครั้งไหนบ้างที่ไม่มีเรื่องเวลามีอาจารย์จางอยู่ด้วย? หวังว่าจะไม่ต่อยกันก็พอ”

“ผมว่าไม่ถึงขนาดนั้น ไม่น่าจะถึงขั้นต้องลงไม้ลงมือกัน”

“ปัญญาชนหยามหยันผู้คน คนจากสมาคมนักเขียนปักใจเชื่อว่าจางเย่ไม่รู้จักวรรณกรรม และด้วยนิสัยของอาจารย์จางน้อย เขาจะยอมทนไหมนั่นเป็นเรื่องที่น่าสงสัย อาจารย์จางน้อยเป็นคนแบบไหนกัน? เป็นคนที่กล้าด่าเพื่อนร่วมงานเชียวนะ ไม่แม้แต่จะยอมถอยให้ผู้บริหารสถานีด้วย คอยดูไปเถอะ วันนี้จบไม่สวยแน่ๆ ”

แม้แต่กับช่องอื่นของสถานี จางเย่ก็ยังโด่งดังมากพอตัว ทุกคนรู้จักเขา ดังนั้นเมื่อเข้าใจสถานการณ์ พวกเขาต่างรู้สึกว่าพายุกำลังก่อตัวแล้ว

…

กลางแถวหลังของห้องปรุะชุม

จางเย่นั่งลงยังที่นั่งของเขา ด้านซ้ายคือหวังเสียวเหม่ย ด้านขวาคืออู่ต้าเทา เขามีความสัมพันธ์กับอู่ต้าเทาไม่ดีเท่าไร จึงไม่ได้พูดอะไรกัน ส่วนหวังเสียวเหม่ยนั้นรู้กันดีว่าเป็นคนเงียบๆ ไม่ค่อยพูดสนทนากับจางเย่ ดังนั้นเขาจึงนั่งเงียบๆ ดูโทรศัพท์ไปคนเดียว

แน่นอน สัญญาณโทรศัพท์ไม่ดีนัก

คงเป็นเพราะระบบกั้นเสียงภายนอกที่ดีเยี่ยมของหอประชุม ทำให้สัญญาณอ่อนลงไปด้วย

จางเย่เพิ่งจะต่ออินเทอร์เน็ตได้หลังจากพยายามอยู่หลายครั้ง หน้าเว็บของสถานีระบุว่างานชุมนุมบทกวีได้เริ่มต้นขึ้นแล้ว มีคนฟังจำนวนมากพอสมควรและประชาชนทั่วไปต่างโพสต์ผลงานของตัวเอง บ้างเป็นบทกวีโบราณ บ้างเป็นบทกวีสมัยใหม่ บ้างเป็นวลีสั้นๆ บ้างเป็นเนื้อเพลงที่เกี่ยวกับงานไหว้พระจันทร์ งานนี้ไม่มีรางวัลก็จริง แต่ถือเป็นศักดิ์ศรีอย่างหนึ่ง ถ้าคุณสามารถได้ตำแหน่งหนึ่งในสาม ชื่อเสียงของคุณย่อมสูงขึ้นในวงการ จึงมีคนส่งผลงานเข้าร่วมมากมาย

แต่เนื้อหานั้นไม่มีอะไรให้ชื่นชม

“จันทร์เอยจันทร์ข้า เจ้างามพิสุทธิ์ล้ำ…”

“กลางสารทกรายมา พี่น้องพร้อมหน้ากินขนมไหว้พระจันทร์ หมดหนึ่งอันกินอีกหนึ่งอัน”

จางเย่แทบร้องไห้เมื่อได้เห็น การโหวตเริ่มต้นขึ้นแล้ว แม้แต่อันดับแรกก็ยังธรรมดา ไม่มีคุณภาพเลย

ตึง

ประตูห้องประชุมปิดแล้ว

สัญญาณขีดสุดท้ายบนมือถือขาดไป ไม่มีทางต่ออินเทอร์เน็ตได้อีก จางเย่เก็บมือถือเข้ากระเป๋า นึกหาวิธีกอบกู้ชื่อเสียงของตน

บทกวีของฉันไม่มีดีงั้นเหรอ?

บทกวีของฉันไร้คุณค่าวรรณศิลป์เหรอ?

นี่ไม่ใช่การปฏิเสธจางเย่ แต่เป็นการปฏิเสธยอดกวีทั้งหลายจากโลกของเขาต่างหาก จางเย่นึกขบขันคนพวกนี้ นี่เกิดขึ้นเฉพาะโลกนี้เท่านั้น ถ้าสลับไปยังโลกของเขา เมิ่งตงกั๋วกับพวกจะยังกล้าวิจารณ์บทกวีเหล่านั้นหรือไม่? พวกเขาคงได้แต่รับการเชือดเฉือนปางตายเท่านั้นถ้ากล้าจริงๆ 

-*-*-*-*-*-*-*-*-*-*-*-*-*-*-*-*-*


[Go To Next Chapter]( ./57.md)