##บทที่ 85 : ขอลายเซ็นได้ไหม?
ชั้นสอง

บริเวณโถงทางเดิน

ห้องเรียนสาธิตที่หกเลิกชั้นก่อนเวลา บรรดาผู้ปกครองจึงออกมาพูดคุยกันอยู่ด้านนอก คนที่ติดบุหรี่ก็แอบเข้าห้องน้ำไปสูบบุหรี่ 

“เอ๋? ทำไมห้องเรียนที่หนึ่งถึงดูเอะอะวุ่นวายขนาดนั้นล่ะ?” 

“เกิดอะไรขึ้น? ครูกำลังสอนอยู่หรือเปล่า?”

“ไม่ได้สอน ฉันได้ยินมาว่าชั้นเรียนสาธิตห้องนั้นกำลังเขียนเรียงความอยู่นะวันนี้” 

“หืม เรียงความนักเรียนเหรอ? ไปดูกันเถอะ”

“เอาสิ แต่เงียบๆ หน่อยนะ พวกผู้ใหญ่ของกระทรวงศึกษาและอาจารย์อยู่ในนั้นหลายคน” 

ไม่นาน เหล่าผู้ปกครองที่อยากรู้อยากเห็นต่างพากันมาอออยู่ด้านนอกห้องเรียนที่หนึ่งกันหลายคน และทันได้ยินจางเย่อ่านบทประพันธ์ ‘บทสรรเสริญแด่ต้นไป๋หยาง’ พอดี!

ผู้ปกครองคนหนึ่งถึงกับลูบแขนของตัวเองที่ขนลุกชันด้วยความตระหนก 

ผู้ปกครองคนอื่นล้วนตะลึงงันเช่นกัน ต่างคนต่างมองหน้ากัน “สหาย คุณแน่ใจนะว่าเรียงความนี่เขียนโดยเด็กนักเรียนชั้นประถมน่ะ?” 

อีกคนหนึ่งปาดเหงื่อ “ก็ใช่น่ะสิ ก็ชั้นเรียนนี้กำลังเรียนการเขียนเรียงความอยู่นี่” 

บรรดาผู้ปกครองต่างรู้สึกทึ่ง เด็กประถมสมัยนี้แม่*เก่งกันขนาดนี้เชียวเหรอวะ?


….


ไม่กี่นาทีต่อมา ชั้นเรียนสาธิตก็จบลง

“หมดเวลาเรียนแล้ว”

“ยืนขึ้นทำความเคารพ”

“สวัสดีค่ะ นักเรียน”

“สวัสดีครับ/ค่ะ คุณครู” 

ครูวิชาภาษายิ้มแย้ม “ขอบคุณผู้ปกครองทุกท่านที่มานะคะ ชั้นเรียนวันนี้จบลงแล้ว ทุกคนสามารถพาเด็กกลับบ้านได้เลยค่ะ การบ้านวันนี้คือให้ทุกคนเขียนความรู้สึกหลังจากได้อ่าน ‘บทสรรเสริญแด่ต้นไป๋หยาง’ นะคะ พรุ่งนี้ครูจะตรวจในห้องเรียน” 

ทันทีที่เลิกชั้นเรียน ที่นั่งของเฉินเฉินก็มีนักเรียนคนอื่นๆ มามุงเต็มไปหมด!

“เฉินเฉิน! คุณอาของเธอเจ๋งระเบิดไปเลย!” เต๋อเต๋อวิ่งเข้ามาเป็นคนแรก

เฉินเฉินไม่เหมือนเพื่อนนักเรียนวัยเดียวกันที่ต่างพากันตื่นเต้น ใบหน้าเล็กๆ หงิกงอนั่นพูดอย่างเมินเฉยว่า “ก็พอใช้”

“คุณอาของเธอเป็นซุป’ตาร์เปล่าอะ?” เด็กชายอีกคนถามขึ้น “ทำไมทั้งครูใหญ่กับครูคนอื่นๆ ถึงรู้จักเขาด้วยล่ะ?”

เฉินเฉินเก็บกล่องดินสอและหนังสืออย่างเฉยเมย ก่อนพูด “ฉันเดาว่าใช่นะ ฉันก็ไม่รู้เหมือนกันว่าเขาจะดังขนาดนั้น”

“เฉินเฉิน กลับบ้านด้วยกันนะ”

“ขอไปด้วยคนสิ เดี๋ยวให้พ่อฉันขับรถไปส่งที่บ้านนะ” 

“เฉินเฉิน เฉินเฉิน อยากไปเล่นด้วยกันที่บ้านฉันไหม? บ้านฉันอยู่ใกล้ๆ นี่เอง”

เด็กชายและเด็กหญิงกลุ่มหนึ่งเข้ามารุมล้อมถามคำถามมากมาย ทุกคนต่างเป็นมิตรมากขึ้น

เมื่อเห็นแบบนี้แล้วจางเย่ค่อยรู้สึกโล่งใจ เขาหวังอย่างยิ่งว่ายัยแสบน้อยคนนี้จะเริ่มมีเพื่อนในห้องกับเขาบ้าง ที่จริงเฉินเฉินน้อยทั้งสวยและน่ารักเหมือนตุ๊กตากระเบื้องชั้นดี ทั้งโรงเรียนไม่มีเด็กคนไหนน่ารักกว่าเธออีกแล้ว แค่ดูจากหน้าตา เด็กหลายคนก็เต็มใจเล่นกับเธอแล้ว แต่เป็นเพราะเฉินเฉินน้อยเย็นชาเกินไปและเป็นผู้ใหญ่เกินอายุ ทำให้เธอเข้ากับเด็กคนอื่นไม่ค่อยได้ หลังจากเรื่องวันนี้ เชื่อว่าความสัมพันธ์ของเฉินเฉินกับเพื่อนๆ ในห้องน่าจะดีขึ้น นี่เป็นเพียงสิ่งเดียวที่จางเย่ทำได้

ถงถงและพ่อของเธอเงียบสนิทไปแล้วตอนนี้ พ่อของเธอพาเธอกลับบ้านทันที ไม่อยากอยู่ต่อแม้แต่วินาทีเดียวเพราะรู้สึกเสียหน้า

“อาจารย์จางเย่!” ครูวิชาภาษาเดินเข้ามาหาอย่างกะทันหัน

จางเย่ที่กำลังจะพาเด็กน้อยกลับบ้านหยุดเดิน เขาพลันจำได้ว่าเธอพูดกับเขาไว้เหมือนว่าต้องการคุยด้วยหลังเลิกเรียน เขาจึงถามว่า “คุณครูครับ ก่อนหน้านี้ ครูกำลังจะบอกอะไรครับ?”

ครูสอนภาษารู้สึกอายเล็กน้อย ชายหนุ่มยังอายุไม่มากนักแถมดูท่าทางพึ่งจบใหม่มาไม่ถึงสองปีด้วย หลังจากที่ลังเลอยู่ครู่หนึ่ง เธอก็ยื่นสมุดมา “ที่จริง ที่จริง มันไม่มีเรื่องอะไรสำคัญหรอกค่ะ แค่...ฉันชอบบทกวีของคุณมาก ฉันได้อ่าน ‘นกบนฟ้ากับปลาในน้ำ’ ‘บทเพลงแห่งนกนางแอ่นผู้กล้าหาญ’ และ ‘ชั่วอายุคน’ ของคุณมาเกินสิบครั้งแล้ว ถึงขนาดท่องได้ทุกคำไม่มีพลาดเลยด้วย โดยเฉพาะ ‘น้ำนิ่ง’ ที่คุณเพิ่งอ่านไปเมื่อไม่กี่วันก่อน…ฉันชอบมันมากที่สุดเลยค่ะ ฉันเป็นแฟนพันธุ์แท้ของคุณคนหนึ่งเลยนะ!”

เมื่อได้ยินดังนั้น จางเย่ก็เขินขึ้นมา “หา? ขอบคุณครับ ขอบคุณ”

ครูภาษาจีนยื่นสมุดมาให้พร้อมมองหน้าเขา “ฉันขอลายเซ็นได้ไหมคะ? สามีของฉันก็ชอบคุณเช่นกัน เขาชอบ ‘คนขุดสุสาน’ ค่ะ ถึงกับนอนดึกทุกคืนเพื่อฟังนิยาย ไม่ยอมพลาดเลยซักตอน!”

จางเย่รับสมุดมาทันที “ไม่มีปัญหาครับ คุณอยากได้เท่าไรล่ะ?”

“หนึ่ง...ไม่สิ สองน่าจะดีที่สุด” คุณครูวิชาภาษาดีใจมากขณะที่ส่งปากกามาให้

ลายมือปกติของจางเย่นั้นไม่สวยเป็นอย่างมาก แต่พอเป็นลายเซ็น อาจจะฟังดูตลก แต่ไอ้ตัวแสบนี่ตั้งใจฝึกมาหนักมาก เขาหวังอยากเป็นคนดังมาตั้งแต่เด็ก เคยฝันว่าจะถูกขอลายเซ็นเข้าสักวัน ในที่สุดวันนี้ความฝันก็เป็นจริงแล้ว เมื่อมาคิดดู นี่เป็นครั้งแรกที่มีแฟนคลับมาขอลายเซ็นของเขาเชียวนะ เป็นวันที่ต้องจดจำ!

“นี่ลายเซ็นครับ” จางเย่คืนสมุดให้เธอ

“ขอบคุณค่ะ! ขอบคุณ!” ครูสอนภาษาตื่นเต้นมากจริงๆ 

เฉินเฉินส่งสายตาเย็นชามาให้

จางเย่ลูบหัวเฉินเฉินน้อยพลางบอกกับครูวิชาภาษาว่า “ยัยเด็กเฉินเฉินนี่อาจจะกระด้างและไม่ค่อยเชื่อฟังเท่าไร ต่อไปคงต้องรบกวนคุณครูนะครับ”

“ไม่เป็นไรค่ะ ไม่เป็นไร” ครูวิชาภาษารีบบอกทันที “ไม่ต้องห่วงนะคะ ฉันจะสอนเด็กคนนี้อย่างดี” ถึงตอนนี้เธอก็กระซิบเมื่อเห็นว่าไม่มีคนอื่นอยู่ใกล้ “อันที่จริง ด้วยผลการเรียนของเฉินเฉิน เธออาจจะต้องถูกย้ายจากห้องสาธิตเทอมนี้หรือเทอมหน้า แต่...ฉันจะช่วยเฉินเฉินสู้ต่อให้ได้ จะได้ไม่ต้องถูกย้ายนะคะ”

จางเย่ตอบ “งั้นผมต้องขอขอบคุณนะครับ”

ถึงตอนนี้ ครูประจำชั้นจ้าวเหมยก็เดินเข้ามาหาอย่างรวดเร็ว “อาจารย์จาง ขอลายเซ็นให้ฉันด้วยนะคะ ฉันน่ะเป็นองครักษ์พิทักษ์นิทานเด็กของคุณนะคะ เหอะๆ ตอนที่ ‘กระต่ายน้อยเด็กดี’ ออกมา ฉันถึงกับระดมคุณครูในโรงเรียนให้โหวตให้คุณเลยทีเดียว แต่ว่าตัวฉันเองชอบ ‘สโนไวท์กับคนแคระทั้งเจ็ด’ มากที่สุด” 

“งั้นผมก็ต้องให้ลายเซ็นคุณด้วยสิ ขอบคุณที่สนับสนุนนะครับ” จางเย่เซ็นชื่อให้จ้าวเหมย

เมื่อเสร็จเรียบร้อย จางเย่ก็บอกลาครูสองสามคนที่เหลือ พลางยื่นมือของเขาออกมาบอกกับเฉินเฉินว่า “ไปกันเถอะ กลับไปกินข้าวกลางวันที่บ้านกัน”

เฉินเฉินมองอย่างดูถูกอีกครั้ง แต่ก็ยังยอมวางมือน้อยๆ ของเธอในมือใหญ่ๆ ของจางเย่ ปล่อยให้เขาจูงมือเดิน

จางเย่เดินนำเด็กน้อยออกจากห้องเรียน

ผู้ปกครองและเด็กนักเรียนคนอื่นที่ยังไม่ออกไปมองตามคนทั้งคู่จากไปขณะที่พูดคุยกันเอง



…



ช่วงบ่าย 

เจี่ยวเหมินตง

เมื่อทั้งสองคนมาถึงชั้นล่าง พวกเขาก็ขึ้นลิฟต์มาบนตึก 

จางเย่เริ่มโอ่ “เป็นไงล่ะ ตัวแสบน้อย? ตอนนี้รู้แล้วสินะว่าอาจางเจ๋งแค่ไหนน่ะ ใช่ไหม? อย่าก้าวร้าวกับอาจางอีกล่ะ เธอต้องรู้จักเคารพผู้หลักผู้ใหญ่นะ”

เฉินเฉินยิ้มเย้ย “หึๆ”

จางเย่ “....”

เมื่อลิฟต์มาถึงชั้นบน จางเย่เดินนำเธอไปถึงบ้านคุณน้าเจ้าของห้องแล้วกดกริ่ง

เพียงไม่นาน เหราอ้ายหมิ่นที่ยังสวมผ้ากันเปื้อนรวบผมขึ้นจนหมดก็มาเปิดประตู “กลับมากันแล้วเหรอ? ไปล้างมือแล้วค่อยมากินข้าว”

เหราเฉินเฉินปลีกตัวไปที่ห้องของตัวเอง จางเย่เดินเข้าไปในครัวกับเหราอ้ายหมิ่นหวังว่าจะช่วยงาน แต่กลับเห็นอาหารวางอยู่เต็มโต๊ะจนต้องช็อก “คุณน้าเจ้าของห้อง วันนี้ฉลองอะไรเหรอ? ทำไมกับข้าวเพียบขนาดนี้? มีแขกมาหรือเปล่า? นี่ทำให้กี่คนกิน?”

เหราอ้ายหมิ่นผัดผักขณะที่บอกว่า “แค่เราสามคนนี่แหละ”

“งั้นก็เยอะไปแล้ว แค่เราสามคนจะกินกันหมดนี่ได้ยังไง?” จางเย่รู้สึกว่ามันฟุ่มเฟือยเกินไป

เหราอ้ายหมิ่นไม่แม้แต่จะมองหน้าเขา “ทำไมต้องพูดมากไร้สาระ? แค่รอกินก็พอแล้ว” เธอหยุดไปแล้วบอกว่า “ครูของเฉินเฉินโทร.มาหาฉันเมื่อกี้แล้วเล่าเรื่องที่โรงเรียนให้ฟัง ไม่เลวนี่ ฉันไม่ยักรู้ว่านายก็มีชื่อเสียงพอตัวเหมือนกัน ขนาดครูที่โรงเรียนยังรู้จัก?” 

จางเย่โอ้อวด “ก็ใช่น่ะสิ มีแต่คุณแหละที่เหยียบย่ำผมไม่หยุด ไม่อยากจะคุย ความนิยมของผมน่ะ...ช่างเถอะ อย่าพูดถึงมันดีกว่า!”

เหราอ้ายหมิ่นยักไหล่ “เหอะ เหอะ”

ต่อจากนั้น เหราเฉินเฉินที่เข้ามาก็ยิ้มเย้ยด้วยคน “หึ หึ” 

สองสาวส่งเสียงหัวเราะเย้ยหยันออกมาแทบจะพร้อมกัน แม้แต่สีหน้าก็ยังเหมือนกันราวกับถ่ายเอกสาร ทำให้จางเย่หดหู่ใจเป็นที่สุด

พวกเธอน่ะสิเหอะๆ! ครอบครัวเธอแม่*หึๆ กันทั้งบ้าน!


...


ในบ้านของตัวเอง 

หลังจากกลับบ้านมา ชายหนุ่มถึงกับต้องลูบท้องแล้วเรอไม่หยุด อร่อยเกินไปแล้ว คุณน้าเจ้าของห้องอาจจะปากกรรไกรไม่มีใครเทียบและติไปได้หมดทุกสิ่งอย่าง แต่ฝีมือทำอาหารของเธอนี่ยอดเยี่ยมสุดๆ เช่นกัน ไม่ว่ายังไง จางเย่ต้องขอคุกเข่าคารวะให้กับฝีมือการครัวของคุณน้าเจ้าของห้องคนนี้ แม้ว่าเขาจะเคยกินอาหารฝีมือเหราอ้ายหมิ่นมาก่อน แต่เห็นได้ชัดว่าเธอไม่ได้ตั้งใจทำ ทว่าครั้งนี้เหมือนผิดกันเป็นคนละคน ต้องเรียกว่าคุณน้าเจ้าของห้องใช้วิธีนี้มาขอบคุณเขาสำหรับเรื่องวันนี้ นี่คือเหตุผลที่เธอทุ่มเททำอาหารมื้อนี้อย่างมากมาย 

อร่อยเว่อร์!

พุงเขาจะแตกอยู่แล้ว!

จางเย่คลานไปอยู่หน้าคอมพิวเตอร์ ขณะที่ย่อยไปเขาก็เล่นอินเทอร์เน็ตไปด้วย ตั้งแต่เขาได้เข้าทำเนียบคนดังระดับอี ก็มีหลายคนแท็ก @ เขามา เขาไม่รู้สึกเหน็ดเหนื่อยที่เห็นพวกมันและตามอ่านทุกอัน หลังจากผ่านไปหนึ่งชั่วโมง เขาก็เห็นอันใหม่ล่าสุดและเริ่มสนใจมันทันที

คนที่โพสต์ข้อความใช้ชื่อว่า ‘รักเด็กเท่าฟ้า’

“วันนี้ฉันได้เจอไอดอลของฉัน @อาจารย์จางเย่ ด้วยเหตุผลบางอย่าง ฉันจะไม่บอกว่าเจอเขาได้ยังไง แต่ขอบคุณอย่างยิ่ง ฉันได้ลายเซ็นของอาจารย์จางเย่มาสองแผ่น และเป็นเกียรติมากที่ได้ฟังอาจารย์จางเย่อ่านผลงานชิ้นใหม่ที่เป็นร้อยแก้วสดๆ ต่อหน้า เวยป๋อจำกัดตัวอักษร ดังนั้นฉันจึงแนบเรียงความชิ้นนี้เป็นรูปแทน คนที่เขียนเป็นเด็กน้อย ดังนั้นขอให้ทุกคนมองข้ามลายมือไป”

‘บทสรรเสริญแด่ต้นไป๋หยาง’ ทั้งบทถูกโพสต์ขึ้นเว็บ

รูปที่เห็นถ่ายมาจากสมุดงานของเฉินเฉิน เป็นภาพถ่ายจากโทรศัพท์

จางเย่รู้ทันทีว่าคนที่โพสต์ข้อความนี้ต้องเป็นคุณครูภาษาจีน เขาช่วยฟอร์เวิร์ดต่อทันที

“ผลงานใหม่ของอาจารย์จางเหรอ?”

“จางเย่ก็เขียนร้อยแก้วเป็นด้วยเหรอ?”

“จะไม่เป็นได้ไงกัน? ‘บทเพลงแห่งนกนางแอ่นผู้กล้าหาญ’ นั่นก็เป็นบทร้อยแก้วไม่ใช่เรอะ? นี่ก็แทบจะเหมือนกันเลย”

“ฉันเห็นแล้ว ประทับใจมาก ดูเหมือนจะเป็นงานของอาจารย์จางเย่จริงๆ นั่นแหละ”

“เอ๋ อาจารย์จางก็ฟอร์เวิร์ดโพสต์นี้แถมกดไลค์อีก งั้นนี่ต้องใช่งานของอาจารย์จางเย่!”

“ทุกคน ช่วยกันดันให้ขึ้นท็อปเร็วเข้า ผลงานใหญ่ชิ้นใหม่ต่อจาก ‘น้ำนิ่ง’! อย่าให้มันจมหายไปนะ”

“หลังจากได้เห็น ‘บทสรรเสริญแด่ต้นไป๋หยาง’ ในใจฉันก็ผุดคำนี้ขึ้นมาทันที ‘บทสรรเสริญแด่จางเย่’ อัจฉริยะแบบไหนกันที่สามารถสร้างผลงานคลาสสิกออกมาได้มากมายขนาดนี้!?”

“คุณได้เจอเขาจริงๆ เหรอ? อาจารย์จางหน้าตาเป็นไงอะ? หล่อมั้ย?”

ครูภาษาจีนตอบว่า “คงจะเรียกว่าหล่อไม่ได้นะ แต่ฉันคิดว่าตาเขามีเสน่ห์ทีเดียว ฮ่าๆ สามีฉันกำลังจะถึงบ้านแล้ว เดี๋ยวฉันต้องลบโพสต์นี้ทิ้งล่ะนะ”

บ่ายวันนั้น ‘บทสรรเสริญแด่ต้นไป๋หยาง’ ไม่ได้มียอดฟอร์เวิร์ดหรือยอดคลิกมากเท่ากับงานชิ้นก่อนๆ ของจางเย่ บางทีอาจเป็นเพราะมันเป็นงานเชิงวิชาการที่เหมาะเป็นสื่อการสอนมากกว่า แต่ในแวดวงการศึกษา อาจารย์และนักวิชาการหลายคนต่างถือมันเป็นสมบัติล้ำค่าที่พวกเขาฟอร์เวิร์ดและนำมาเป็นหัวข้อสนทนากัน มันอาจจะไม่ได้ดึงดูดผู้ชมมากนัก แต่กลับได้รับการยกย่องอย่างสูงจนน่าประหลาด! นี่เป็นผลงานของจางเย่เพียงชิ้นเดียวที่ไม่ได้สร้างประเด็นขัดแย้งใดๆ ทุกคนที่ได้อ่านต่างยอมรับโดยไม่มีข้อสงสัย!


-*-*-*-*-*-*-*-*-*-*-*-*-*-*-*-*-*-*-*-*


[Go To Next Chapter]( ./87.md)