##บทที่ 92 : “นี่ก็คือทุกสิ่ง”!
คำถามสัมภาษณ์ออกมาแล้ว 

ทุกคนจ้องมองจางเย่นึกสงสัยว่าเขาจะตอบอย่างไร เขาต้องต่อกลอนที่ยากสุดๆ ซึ่งเคยปรากฏในแบบเรียนภาษาจีน บทกลอนชื่อดังของหวังสุ่ยซิน ‘ทุกสิ่ง’ 

จางเย่เงียบไม่พูดไม่จาไปครู่ใหญ่

‘ทุกสิ่ง’ เหรอ? ทำไมคุ้นจังวะ? 

เขามั่นใจว่าเคยได้ยินกลอนบทนี้มาจากที่ไหนสักแห่ง แต่นึกไม่ออก ดังนั้นจึงพูดขึ้นว่า “ขอน้ำสักหน่อยได้ไหมครับ?” 

“ได้สิ” หวังสุ่ยซินพยักหน้าให้คนข้างๆ

ผู้สัมภาษณ์คนหนึ่งโยนน้ำแร่ให้จางเย่หนึ่งขวด

จางเย่ใช้ช่วงเวลาที่ดื่มน้ำแร่เปิดแหวนเกมขึ้นและซื้อแคปซูลความจำ เขาหลับตาลงแกล้งทำเป็นคิด แต่ที่จริงแอบกลืนแคปซูลระหว่างที่ดื่มน้ำ เขาค้นหาความทรงจำในสมองก่อนจะลืมตาขึ้นในที่สุด เจอแล้ว! ในที่สุดก็จำได้ว่าทำไมกลอนบทนี้ถึงได้คุ้นโคตรๆ!

เชี่*เอ๊ย!

นี่มัน ‘ทุกสิ่ง’ ไม่ใช่รึไงฟะ!?

แต่ทว่า ก็มีข้อแตกต่างอยู่บ้างเล็กน้อย! 

ยกตัวอย่างเช่น ในโลกของเขา เป๋ยเต่าเขียนไว้ว่า “ทุกสิ่งล้วนเป็นโชคชะตา ทุกสิ่งล้วนเป็นหมอกควัน ทุกการเริ่มต้นล้วนไร้จุดจบ ทุกการค้นหาล้วนไร้จุดหมาย”

ส่วนกลอนของหวังสุ่ยซินเขียนว่า “ทุกสิ่งล้วนถูกลิขิตมา ทุกสิ่งล้วนคือมายา ทุกสิ่งล้วนไร้ที่ไป ทุกสิ่งล้วนไร้ที่กลับ” อาจจะดูต่างกัน แต่รูปแบบและความหมายแทบจะเหมือนกันเลย ใจความหลักก็เหมือนวรรคที่ว่า “ทุกศรัทธาล้วนต้องโหยหา” ก็เหมือนกันทั้งสองบท ไม่ต่างกันแม้แต่คำเดียว! 

โลกนี้มีกลอนที่คล้ายคลึงกับ ‘ทุกสิ่ง’ ด้วยเรอะ?

ไม่ใช่เป๋ยเต่า แต่เป็นหวังสุ่ยซินแต่งขึ้นอย่างนั้นเหรอ?

แต่ก็ไม่น่าแปลกใจ เพราะพื้นฐานวัฒนธรรมของทั้งสองโลกไม่ได้แตกต่างกันมากมายนัก สี่สุดยอดวรรณคดีคลาสสิกอย่างสามก๊กและซ้องกั๋งก็ยังอยู่ อาจจะเป็นเพราะผลกระทบของสี่สุดยอดวรรณกรรมฝังแน่นอยู่ในรากฐานวัฒนธรรมของประเทศมากเกินไปจนไม่สามารถเปลี่ยนแปลงได้ แหวนเกมจึงไม่ได้ปรับเปลี่ยนมัน ดังนั้นจึงเป็นเรื่องธรรมดาที่ผลงานวรรณกรรมหลายชิ้นจากทั้งสองโลกจะคล้ายคลึงกัน แต่แน่นอนว่าแค่คล้ายคลึง ในโลกของจางเย่ เป๋ยเต่าเป็นกวีที่เลื่องชื่อมากในเรื่องการใช้ถ้อยคำและความล้ำลึก จางเย่เชื่ออย่างยิ่งว่า ‘ทุกสิ่ง’ ของเป๋ยเต่ายอดเยี่ยมเหนือชั้นกว่า ‘ทุกสิ่ง’ ของหวังสุ่ยซินมากมายนัก!

นี่คือหัวข้องั้นเหรอ?

จางเย่หัวเราะออกมาอย่างกลั้นไม่อยู่

‘ทุกสิ่ง’ ของเป๋ยเต่าอาจจะมีชื่อเสียงมากก็จริง แต่เหตุผลที่จางเย่จำมันไม่ได้จนถึงกับต้องใช้แคปซูลความจำเข้าช่วย ก็เพราะมันมีกลอนบทอื่นที่ดังยิ่งกว่า เป็นกลอนที่เขียนขึ้นเพื่อตอบโต้ ‘ทุกสิ่ง’ ของเป๋ยเต่าโดยเฉพาะ มันหักล้างงานของเป๋ยเต่าอย่างหมดจดเสียจนจางเย่และคนอื่นๆ ในโลกของเขาประทับใจกลอนบทนั้นอย่างลึกซึ้งและลืมเลือน ‘ทุกสิ่ง’ ของเป๋ยเต่าไปเสียหมดสิ้น จนถึงขนาดที่ว่าถ้ามีคนในโลกของเขาพูดถึง ‘ทุกสิ่ง’ ก็จะเอาไว้แค่อ้างอิงหรือเป็นฉากหลังเท่านั้น ราวกับว่า ‘ทุกสิ่ง’ นั้นปรากฏขึ้นมาเพื่อเชิดชูกลอนอีกบทหนึ่ง ทำให้ไม่ว่ามันจะเขียนไว้ดีแค่ไหน สะท้อนชีวิตจิตใจของผู้คนได้สมบูรณ์เพียงใด แต่ต่อหน้ากลอนบทนั้น ‘ทุกสิ่ง’ ก็ได้รับแค่บทสมทบ เป็นแค่ตัวประกอบที่โดนกลบรัศมีอยู่แต่ในเงา!

“เสร็จหรือยัง?” ผู้สัมภาษณ์หญิงคนหนึ่งเอ่ยเร่ง

“เริ่มได้หรือยัง?” ชายหนุ่มในทีมสัมภาษณ์ก็เริ่มหมดความอดทนเช่นกัน 

เมื่อเห็นจางเย่ไม่พูดจาอยู่เป็นนาน หูเฟยเดาว่าจางเย่ไม่สามารถต่อกลอนได้ เขาได้แต่ถอนใจอยู่ข้างใน จางเย่มีโอกาสน้อยมากที่จะทำสำเร็จ และนั่นหมายถึงผู้บริหารจะไม่มีวันยอมรับเขา ท่าทีของหวังสุ่ยซินชัดเจนมากอยู่แล้ว มาตอนนี้เมื่อไม่สามารถตอบคำถามสัมภาษณ์ได้ โอกาสที่จะได้งานก็ยิ่งเป็นศูนย์

ทว่า หูเฟยรักในพรสวรรค์ของจางเย่อย่างลึกซึ้ง เขายังพยายามต่อสู้ช่วยเหลือจางเย่ “ผู้อำนวยการหวัง จางน้อยยังเด็กอยู่เลย ไม่ว่าจะมีฝีมือขนาดไหนก็คงเทียบกับคุณไม่ได้หรอกครับ คำถามนี้ยากมากจริงๆ เราเปลี่ยนหัวข้อแล้วให้จางน้อยมีอิสระในการเลือกหัวข้อดีไหมครับ?”

“เหล่าหู” ผู้สัมภาษณ์หญิงกล่าวขึ้น “ถ้าแบบนั้นจะมีการสัมภาษณ์ไปเพื่ออะไร? หัวข้ออิสระใครๆ ก็เขียนได้ แบบนั้นไม่นับเป็นความสามารถค่ะ”

หวังสุ่ยซินหัวเราะเบาๆ “เหล่าหู พูดตามตรง วันนี้ผมต้องการทดสอบความสามารถในการแต่งสดของจางน้อย เพราะกลอนทุกชิ้นที่ผ่านมาของเขาก็เหมือนจะแต่งสดนี่ เรื่องคุณภาพและตรรกะของกลอน ผมขอไม่วิจารณ์ละกัน แต่ผมไม่เชื่อว่างานดีๆ พวกนั้นจางน้อยจะแต่งขึ้นมาสดๆ มันดูไม่เป็นเหตุเป็นผล ต่อให้เขียนสดจริง ก็คงไม่ถึงกับไม่มีที่สะดุดเลย จริงไหม? แต่กลอนพวกนั้นของเขากลับเต็มไปด้วยตรรกะ? และฉันทลักษณ์ก็ดีเยี่ยม? ในเมื่อคุณชื่นชมเด็กหนุ่มคนนี้มากขนาดนั้น ผมก็กำลังทดสอบเขาอยู่นี่ไง ตั้งใจใช้กลอนของผมให้เขาต่อ อย่างแรกก็เพื่อดูว่าเขาสามารถแต่งสดได้จริงหรือไม่ อย่างที่สองก็เพื่อดูว่าจางน้อยมีความสามารถเชิงวรรณกรรมมากอย่างที่คนเขาพูดกันหรือเปล่า”

หูเฟยแก้ตัวว่า “แต่ให้ต่อกลอนคลาสสิกที่เคยอยู่ในตำราภาษาจีนอย่างนี้ จางน้อยคง…”

หวังสุ่ยซินโบกมือห้ามหูเฟยพูดต่อ เขาจ้องมองจางเย่ “ไม่เป็นไร จางน้อย ใช้เวลาคิดตามสบาย ไม่ต้องรีบร้อน เหอะๆ เด็กอย่างเธออาจจะไม่เคยรู้จักกลอนบทนี้ ตอนที่เธอเรียนมัธยมปลาย แบบเรียนของเธอคงไม่มีกลอน ‘ทุกสิ่ง’ รวมอยู่ด้วย ถ้าเธอจับความไม่ได้หมด ฉันจะท่องให้ฟังอีกครั้ง”

ชายหนุ่มคนหนึ่งอาสาแทน “ท่านผอ. ท่องไปแล้วหนหนึ่ง ทำไมไม่ให้ผมท่องแทนล่ะครับ?”

“เอาสิ เสี่ยวซู่ เธอจะท่องแทนก็ได้ เหอะๆ” หวังสุ่ยซินอารมณ์ดี เขาทำแต่งานบริหารมาตลอดหลายปี การจะได้แสดงผลงานวรรณกรรมอีกครั้งถือว่าเป็นโอกาสที่หาได้ยาก เมื่อเห็นจางเย่ยังเงียบอยู่ส่วนลูกน้องก็มองเขาอย่างชื่นชมบูชา หวังสุ่ยซินจึงพอใจมาก

ผู้สัมภาษณ์คนอื่นและชายหนุ่มต่างมองข้ามจางเย่อย่างสิ้นเชิง คิดแต่ว่าจางเย่ไม่มีทางต่อกลอนนี้ได้ เหตุผลเดียวที่พวกเขายังอยู่ในห้องสัมภาษณ์นี่ก็เพื่อเลียแข้งเลียขาประจบหัวหน้าเท่านั้น พวกเขาต้องการเห็นด้วยตาตัวเองว่าผู้นำของพวกเขาใช้วิธีไหนกำราบจางเย่เด็กหน้าใหม่ที่ได้รับการยกย่องด้านบทกวี นอกจากนี้ ต่อให้ไม่ต้องยกยอปอปั้น ผู้อำนวยการหวังก็มีความสามารถจริงๆ!

จางเย่? แค่เด็กหน้าใหม่!

เทียบกับผู้อำนวยการหวัง เขาเป็นใคร!?

จะแข่งประชันวรรณกรรมและบทกวีกับหวังสุ่ยซินงั้นเรอะ? ไม่ทำอะไรเกินตัวไปรึไง?

‘ทุกสิ่ง’ ของผู้อำนวยการหวัง เกิดขึ้นจากการที่เขาได้สัมผัสกับชะตาชีวิตจนถึงแก่น ได้พินิจพิเคราะห์ถึงคุณธรรมและจริยธรรมในหมู่คน รวมไปถึงประกายที่บังเกิดขึ้นเมื่อผู้คนมีปฏิสัมพันธ์กัน เขายังได้แฝงเร้นความรัก ความอิสระ ความสุข ความทุกข์ ความหวังและความตาย ซึ่งเป็นสิ่งที่มนุษย์ล้วนประสบพบเจอ นี่เป็นหนึ่งในกลอนสมัยใหม่ที่ยอดเยี่ยมที่สุด อาจจะเรียกได้ว่าเขาบรรลุจุดสูงสุดของกลอนในเชิงนี้ จางเย่ที่ต้องใช้ความเข้าใจใน ‘ทุกสิ่ง’ มาเป็นหัวข้อเพื่อเอาชนะ ‘ทุกสิ่ง’ น่ะเหรอ? เป็นไปไม่ได้หรอก!

จริงอยู่ว่ากลอนบทนี้นั้นไม่ได้ไร้ข้อตำหนิไปเสียหมด หากจะหาที่ติ ก็คงจะเป็นเหตุผลที่ทำให้มันถูกถอดจากตำราภาษาจีนนั่นแหละ กลอนบทนี้หดหู่มืดมนและบีบคั้นเกินไป ไร้ซึ่งความหวังโดยสิ้นเชิง นี่ทำให้ ‘ทุกสิ่ง’ เป็นที่วิจารณ์ของใครหลายคน แต่ข้อตำหนิก็ไม่อาจบดบังความงดงามของมันได้ กลอนบทนี้จึงยังได้รับการยอมรับอย่างสูงในแวดวงกวี และถูกจัดว่าเป็นผลงานชิ้นเอกในเชิง ‘ด้านมืดของชีวิต’

“ฉันจะท่องให้ฟัง นายฟังดีๆ ล่ะ” ชายหนุ่มบอกกับจางเย่

จางเย่ไม่ได้สนใจเขา แต่วางแผนในใจไว้เรียบร้อยแล้ว

ชายหนุ่มขมวดคิ้ว ถึงกับกล้าทำท่าโอหัง? แค่ถูกคนไม่รู้ประสายกยอจนแทบจะลอยขึ้นฟ้า ก็ลืมตัวซะแล้วเหรอ? ดูเถอะ ตัวจริงของนายกำลังจะถูกเปิดโปงแล้ว! ฉันไม่รู้ว่าทำไมอาจารย์หูถึงได้ชื่นชมนายนัก นายอาจจะชนะอัสนีไพศาลและพวกนักกวีที่พอมีชื่อในเมืองหลวง แต่แหกตาดูให้ดี เมื่ออยู่ต่อหน้ายอดฝีมือด้านวรรณกรรมตัวจริง นายก็ไม่มีอะไรจะมาเทียบได้ จริงไหม?

ชายหนุ่มฮึดฮัดก่อนจะกระแอมคอให้โล่ง “ทุกสิ่งล้วนถูกลิขิตมา ทุกสิ่งล้วนคือมายา ทุกสิ่งล้วนไร้ที่ไป ทุกสิ่งล้วนไร้ที่กลับ” 

หวังสุ่ยซินหรี่ตาขณะที่ฟังกลอนของตนเอง

ผู้สัมภาษณ์คนอื่นก็แสดงสีหน้าครั่นคร้ามอีกครั้ง ปากก็ขยับเบาๆ ราวกับกำลังชิมรสบทกวีและท่องตามไปพร้อมกับชายหนุ่ม

เขาท่องต่อ “ทุกความสุขล้วนไร้รอยยิ้ม ทุกความทุกข์…”

ทันใดนั้น สิ่งที่ไม่มีใครคาดคิดก็เกิดขึ้น จางเย่เปิดปากพูดแทรกชายหนุ่มที่กำลังซาบซึ้งกับการท่องบทกวีโดยไม่สนมารยาท

จางเย่ส่ายศีรษะ “ไม่ใช่ทุกต้นไม้จะหักโค่นเพราะพายุ ไม่ใช่ทุกเมล็ดจะไร้ผืนดินให้หยั่งราก ไม่ใช่ทุกความรู้สึกที่จริงแท้จะหลงหายในทะเลทรายแห่งจิตใจ ไม่ใช่ทุกความฝันจะถูกเด็ดปีก ไม่ ไม่ใช่ทุกสิ่ง...จะเป็นดั่งคำของเธอ!”

หูเฟยอ้าปากค้าง นี่...กลอนนี่

หวังสุ่ยซินและผู้สัมภาษณ์อีก 7-8 คนก็ตะลึง!

จางเย่จ้องมองผู้อำนวยการหวัง ก่อนจะหันไปทางผู้สัมภาษณ์อีกไม่กี่คน จากนั้นก็เริ่มพูดด้วยน้ำเสียงเน้นย้ำ “ไม่ใช่ทุกคบไฟจะเผาไหม้ตนเองโดยไม่ส่องนำทางผู้อื่น ไม่ใช่ทุกดวงดาวจะบ่งบอกความมืดโดยไม่ทำนายถึงอรุณรุ่ง ไม่ใช่ทุกบทเพลงจะล่วงผ่านหูโดยไม่ติดอยู่ในจิตใจ ไม่ ไม่ใช่ทุกสิ่ง...จะเป็นดั่งคำของเธอ!

ท่อนที่สองออกมาแล้ว!

เป็นการเปรียบเทียบที่หนักหน่วงอีกครั้ง! น้ำเสียงที่ใช้ก็หนักแน่นยิ่งขึ้นเช่นกัน! 

หน้าตาของหวังสุ่ยซินถมึงทึงขึ้นมาทันที แต่ไม่ได้ส่งเสียงใดๆ!

ด้านหูเฟยกลับรู้สึกสาแก่ใจเมื่อได้ยิน เขากำหมัดแน่นและตื่นเต้นมากจนอยากจะลุกขึ้นโห่ร้องให้จางเย่ นี่เป็นครั้งแรกที่หน้าของเขามีรอยยิ้ม เขาดีใจกับจางเย่และดีใจกับตนเองไปด้วย เขาไม่ได้ประเมินจางเย่ผิดพลาด! ด้วยอายุเท่านี้ความสามารถของจางเย่ช่างเหลือล้ำ! 

จางเย่กวาดสายตามองทุกคนและจงใจหยุดชั่วครู่ ก่อนจะท่องกลอนท่อนสุดท้าย ในท่อนนี้เขากวาดความเคร่งขรึมจริงจังทิ้งไปหมด และเปลี่ยนเป็นรอยยิ้มที่แฝงความเย้ยหยันลงในรอยยิ้มไปด้วย “ไม่ใช่ทุกคำอุทธรณ์จะเป็นโมฆะ ไม่ใช่ทุกภาระจะไม่ได้รับการชดเชย ไม่ใช่ทุกหุบเหวจะเป็นความตาย ไม่ใช่ทุกความโศกเศร้าจะตกแก่ผู้อ่อนแอ ไม่ใช่ทุกจิตวิญญาณจะถูกเหยียบย่ำและฝังจมดิน ไม่ใช่ทุกหยาดเลือดและน้ำตาจะไม่นำมาซึ่งความร่าเริงยินดี!”

“ทุกสิ่งในปัจจุบันล้วนก่อเกิดอนาคต!”

“ทุกสิ่งในอนาคตล้วนเติบโตจากวันวาน”

“จงหวัง และสู้เพื่อมัน วางทุกสิ่งไว้บนบ่าของท่านเถิด!” 

เสียงตะโกนสุดท้ายนั้นราวกับจางเย่กำลังบอกหวังสุ่ยซินหรืออาจจะกำลังบอกตัวเองก็เป็นได้! 

ทุกสิ่งคือความมืดมน? ทุกสิ่งคือความทุกข์ทน? ทุกชัยชนะมาพร้อมกับน้ำตาและความโศกเศร้า? 

ไม่ว่าจะเป็น ‘ทุกสิ่ง’ ของเป๋ยเต่า หรือ ‘ทุกสิ่ง’ ของหวังสุ่ยซิน จางเย่ก็ไม่เห็นด้วยทั้งนั้น!

ชายหนุ่มรู้ว่ามีหลายคนเกลียดเขา แค้นเขา ไม่ชอบเขา และยังรู้อีกว่าเขามีความหวังไม่มากในการสัมภาษณ์ครั้งนี้ แต่จางเย่ไม่เคยรู้สึกว่าชีวิตของเขามืดมน ไม่เคยรู้สึกลังเลกับชีวิต ตราบใดที่ยังเหลือประกายแห่งความหวัง เขาจะไม่ยอมแพ้! 

นั่นคือทุกสิ่ง?

ทุกสิ่งเป็นดั่งคำพูดของคุณ?

ไม่! ไม่ใช่ทุกคนจะเป็นดั่งคำพูดของคุณ? 

อย่างน้อยก็ไม่ใช่ฉัน! ไม่ใช่ฉัน จางเย่!


-*-*-*-*-*-*-*-*-*-*-*-*-*-*-*-*-*-*-*-


[Go To Next Chapter]( ./94.md)