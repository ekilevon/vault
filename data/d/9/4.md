##บทที่ 807 : ผลเน่า!
วันต่อมา
หกโมงเช้า จางเย่ก็เข้าไปทำงานพร้อมถุงซาลาเปาร้อนจัด แฮมเบอร์เกอร์สองชิ้น น้ำแร่สามขวด ตรงเข้าห้องตัดต่อ ไม่ออกมาอีกเลยตลอดวัน แม้แต่ตอนที่ทุกคนในหน่วยเลิกงาน แม้แต่ตอนที่คนทำโอทีจนสองทุ่มเลิกงาน จางเย่ก็ยังไม่ออกมาจากห้องตัดต่อ”
ทุกคนรู้ว่าผู้กำกับจางกำลังยุ่งกับการตัดต่อภาพ จึงไม่มีใครกล้ารบกวน
วันต่อมา ทุกคนมาทำงานตามปกติ กลับไม่มีใครพบผู้กำกับ
อีกวันต่อมา ขณะที่ทุกคนมาทำงาน ก็ได้ยินจากพนักงานช่องสิบสี่ที่อยู่เวรกะดึกว่าผู้กำกับจางไม่ได้อยู่ในห้องตัดต่อ แต่ไปห้องอัดตั้งแต่ตีสี่
ดังนั้น จึงเป็นอีกวันที่ไม่มีใครได้เห็นแม้แต่เงาของเขา
เสี่ยวหวังเริ่มตระหนก “ร่างของผู้กำกับจางจะไหวไหมน่ะ?”
“สามวันแล้วนะ” ฮาฉีฉีเองก็เป็นกังวล “ผู้กำกับจางยังไม่กลับบ้านเหรอ?”
อู่อี้ปาดเหงื่อ “เห็นว่าอยู่ที่นี่ตลอด ไม่ได้ยินว่ากลับบ้านเลย ฉันเองก็ไม่ได้เจอหน้าผู้กำกับจางเลยเหมือนกัน มีแต่เสี่ยวหานกะดึกเจอเขาสองครั้ง เพื่อออกไปซื้ออาหารให้ผู้กำกับจาง เป็นแบบนี้ต่อไปไม่ดีแน่ ทำงานหนักขนาดนี้ หวังว่าจะไม่ล้มไปเสียก่อนนะ?”
ถงฟู่สะพรึง “พวกเราไปเตือนเขาสักคำเถอะ!”
จางจั่วยิ้มขื่น “ตั้งแต่ตอนทำ ‘เดอะวอยซ์’ แล้ว ผู้กำกับจางก็เป็นแบบนี้แหละ ไม่กลับบ้านติด ๆ กันหลายวัน ทุกวันพาเด็กคนนั้นมานอนที่นี่ด้วยซ้ำ! ไม่ออกจากสถานีเลย!”
หวงตันตันตกใจ “หา? ล้อเล่นรึเปล่า?”
ฮาฉีฉียิ้มเจื่อน “จริงสิ พวกเธอไม่รู้เพราะเธอกับเสี่ยวถงไม่ได้อยู่ในทีมรายการ‘เดอะวอยซ์’ ผู้กำกับจางของพวกเราทำงานก็ทำจนแทบเอาชีวิต ขอแค่มีงาน ผู้กำกับต้องเป็นคนสุดท้ายที่เลิกงาน และมาทำงานคนแรกในวันรุ่งขึ้น พวกเราเคยเกลี้ยกล่อมเขาแล้ว แต่พวกเธอก็รู้นิสัยเขาดี เขายังจะฟังพวกเราเหรอ? ไม่ต้องไปเตือนแล้ว บอกเขาไปก็ไร้ประโยชน์ ไปรบกวนสมาธิเขาเปล่าๆ”
ทีมงานช่อง CCTV14 ดั้งเดิมล้วนแต่ตกใจจนขวัญฝ่อ
ขณะที่คนที่เคยร่วมงานกับจางเย่สมัยทำ ‘เดอะวอยซ์’ ไม่แปลกใจ แต่ก็ไม่ได้สบายใจนัก
ในที่สุด สามสิบพฤศจิกายน ประตูห้องอัดก็เปิดออกในเวลากลางวัน จางเย่เดินออกมาผมเผ้ากระเซิง หน้าตาดูเหนื่อยล้า แต่ประกายตากลับเจิดจ้า
ฮาฉีฉีลุกขึ้นยืนในทันใด “ผู้กำกับจาง!”
เสี่ยวหวังอุทาน “ไอ๊หยา คุณออกมาได้แล้ว!”
จางจั่วร้องลั่น “เร็ว รีบบอกผู้อำนวยการเหยียน!”
ผู้อำนวยการเหยียนบอกทุกคนให้แจ้งเขาทันทีที่จางเย่ออกมาจากห้องอัด ดังนั้นพอถงฟู่เห็นเขาก็วิ่งเข้าห้องทำงานของผู้อำนวยการเหยียนทันที ผ่านไปหนึ่งสัปดาห์ ในที่สุดทุกคนก็ได้เห็นหน้าเขาแล้ว!
ก่อนถงฟู่จะไปถึงห้อง เหยียนเทียนเฟยก็ได้ยินเสียงร้องตะโกนเข้าไปในห้อง เขาก็ตรงเข้าไปหาห้องทำงานของทีม ‘จีนบนปลายลิ้น’
“ผู้อำนวยการเหยียน” จางเย่ยิ้ม
เหยียนเทียนเฟยถอนใจด้วยความโล่งอก “เธอนะเธอ ล้อเล่นกับชีวิตจริง ๆ!”
แต่จางเย่กลับไม่เห็นเป็นอย่างไร “ไม่มีอะไรหรอกครับผู้อำนวยการเหยียน ก่อนนี้ตอนผมทำทอล์คโชว์กับ‘เดอะวอยซ์’ก็ไม่ต่างกัน แค่ไม่ได้กลับบ้านไม่กี่วัน ไม่ใช่เรื่องใหญ่อะไร ปัญหาหลักคือเราไม่มีเวลาเหลือถึงการออกอากาศ ถ้าช้าไป ผมเกรงจะไม่ทัน เลยต้องรีบส่งขออนุมัติ ยังต้องเตรียมการฉายอะไรอีก ช้าไปจะไม่ทันนะครับ”
เหยียนเทียนเฟยถาม “เป็นยังไงบ้าง?”
“สารคดีเสร็จเรียบร้อยแล้วครับ ขอแค่ดนตรีประกอบก็ส่งขออนุมัติได้เลย” จางเย่กล่าว
อะไรนะ?
ทำเสร็จแล้ว?
แค่สัปดาห์เดียว ทำเองเสร็จหมดแล้ว?
ทุกคนตะลึง คนในช่องสิบสี่ใช้สายตามองดูจางเย่เหมือนพบเทพเซียน พวกเขาเคยได้ยินข่าวลือเรื่องจางเย่ทุ่มงานมามาก แต่ไม่เคยได้เห็นกับตา เมื่อได้เห็นจริง ๆ จึงล้วนตกตะลึง เขาทำงานหนักมาก ในฐานะหัวหน้าทีม เอางานไปทำเองหมด เรายังจะเหลืออะไรให้ทำอีก? แต่พอใคร่ครวญ ทุกคนก็ไม่ว่าอะไรเพราะรู้ว่าถ้าพวกเขาช่วยได้ ผู้กำกับจางก็คงเรียกไปช่วยแล้ว แต่ในเมื่อไม่มีใครช่วยเขาได้ มีแต่ผู้กำกับจางคนเดียวที่ทำงานศิลป์ระดับนี้ไหว!
หัวหน้าทำงานหนักขนาดนี้ พวกเขาจะไม่ทุ่มเทชีวิตได้เหรอ?
ทุกคนตรงเข้าไปทำงานเหมือนได้ยากระตุ้น บ้างทำดนตรีประกอบ บ้างทำงานที่เหลือขั้นตอนหลังการผลิต บ้างติดต่อคณะกรรมการตรวจอนุมัติล่วงหน้า
จางเย่ยังคงกำกับพวกเขาข้าง ๆ เพราะงานที่เหลือก็ยังอยู่ในความรับผิดชอบ แต่ทว่าด้วยงานส่วนหลักทั้งหลายเสร็จสิ้น เขาจึงผ่อนคลายได้เล็กน้อย เอามือถือมาเปิดเครื่อง
เพิ่งเปิดเครื่อง สายที่ไม่ได้รับพร้อมข้อความที่ถูกส่งมาจำนวนมากก็กระหน่ำเข้ามา
หูเฟย: เปิดมือถือแล้วโทรกลับด้วย
แม่: จะกลับบ้านเมื่อไหร่?
เถียนปิน: เกิดอะไรขึ้น? ปิดเครื่องอีก?
ต่งซานซาน: คุณเพื่อนหายไปไหน?
จางเย่โทรกลับหาแม่ก่อน
“แม่ คืนนี้ผมกลับบ้านนะ”
“เสร็จงานแล้ว?”
“ครับ วันนี้น่าจะเสร็จ”
“งั้นก็ดี ไม่โทรกลับมาบอกที่บ้านบ้าง ฉันกับพ่อแกลืมไปแล้วนะเนี่ยว่าเคยมีลูก”
“เอ่อ ไม่ขนาดนั้นน่าแม่!”
จากนั้นเขาก็ได้ยินเสียงเตือนจากแอพพลิเคชั่นแชตในมือถือ เป็นคำเชิญเข้าร่วมกลุ่มที่ไม่ทราบมาตั้งแต่เมื่อไหร่ พอเห็นว่าคนเชิญเป็นหูเฟย เขาก็รับคำเชิญเข้ากลุ่ม ทุกคนล้วนเป็นคนคุ้นเคย เป็นทีมงานใน BTV-วรรณศิลป์ที่เขาเคยร่วมงานด้วยสมัยทำห้องเลคเชอร์ ทั้งเป็นทีมงานรายการ ‘เซียนเกะเป๊ะเนื้อ’ในตอนนี้นั่นเอง
เสียวหลวี่: เอ๋ อาจารย์จาง?
ต้าเฟย: อาจารย์จางเข้ากรุ๊ปแล้ว?
ต่งซานซาน: ไปทำอะไรมาทั้งอาทิตย์น่ะ? หายตัว?
หูเฟยก็ปรากฏตัวออกมาด้วยเครื่องหมาย ? เป็นแถวยาว
จางเย่คิดว่าเรื่องนี้จะสะดวกกว่าไล่โทรหาทุกคนจึงส่งข้อความเข้าในกลุ่ม: หลายวันมานี้ยุ่งกับการตัดต่อ ไม่ได้กลับบ้าน ไม่ได้เปิดมือถือ แต่เสร็จหมดแล้วครับ บอกล่วงหน้านะ ฮ่า ๆ วันศุกร์หน้าหน้าสองทุ่ม อย่าลืมเปิดช่อง CCTV14 ขอยอดวิวให้ฉันด้วย!
โหวเกอตื่นเต้น: แน่นอน!
ต่งซานซาน: เหอ ๆ กลับไปถึงสถานีจะเปิดทีวีช่องนายทิ้งไว้ให้หมด
หูเฟยถาม: จางน้อย ฉันถามจริง ๆ นะ ทำไมสารคดีไม่ได้โฆษณาแล้วล่ะ? ที่โฆษณาไปก่อนนี้ล่ะ? ทำแค่วันเดียว? มีประโยชน์อะไร ฉันคงไม่ต้องบอกเธอหรอกมั้งว่าโฆษณาสำคัญแค่ไหน? เธอเองก็ต้องเข้าใจอยู่แล้วว่ายิ่งใกล้วันฉาย สองสัปดาห์นี้การโฆษณาสำคัญแค่ไหน นี่คือเวลาทอง ต่อให้รู้ว่าจะไม่ได้ยอดวิว ไม่ได้คาดหวังอะไร ก็ทิ้งทุกอย่างไม่สนใจไม่ได้ เธอใช้เวลาถ่ายทำมาสองสามเดือนเชียวนะ
จางเย่กลับไม่อธิบาย: เฮ้อ อย่าไปพูดถึงเลย
หูเฟยตอบ: มีเรื่องภายใน?
ไม่นาน พวกเขาก็พบข่าวในเน็ต!
……


บนเวยป๋อ
ความจริงก็มีคนนึกสงสัยอยู่แล้ว ทั้งสื่อ ทั้งคนในวงการ ไม่มีใครรู้ว่าเกิดอะไรขึ้นกับจางเย่และสารคดีของเขา
“ทำไมไม่มีโฆษณาแล้วล่ะ?”
“ไม่มีโฆษณาบนเว็บวิดีโอแล้ว? ดูเหมือนจะเหลือคลิปโฆษณาแค่บน CCTV14 เท่านั้น จะไม่ขี้เหนียวไปหน่อยเหรอ? ไม่มีใครดูช่องสิบสี่อยู่แล้ว ยอดวิวต่ำกว่าช่องการทหารและการเกษตรซะอีก ทำแบบนี้ยังจะได้โฆษณายังไง?”
“ยังสงสัยว่าช่องสิบสี่คิดอะไร!”
“ออกจะไม่สนับสนุนอาจารย์จางไปรึเปล่า?!”
“ต่อให้มีคนดูน้อย ก็แต่จะไม่โฆษณาก็ไม่ได้นะ!”
“โฆษณาแค่วันเดียว ไม่มีแล้ว? เหงื่อตก!”
“คนเก่งมีขวัญกล้าจริง ๆ ? อาจารย์จางไม่โฆษณาต่อแล้ว?”
“ไม่รู้เกิดอะไรขึ้นกันนะ!”
“อีกอาทิตย์กว่าก็จะออกอากาศแล้ว ทำแบบนี้จะดีเหรอ? รายการที่ออกอากาศพร้อมจางเย่ก็คือ “ออกมาเต้น” ที่กระหน่ำโฆษณา ถ้าไม่โฆษณา ออกมาเต้นต้องได้ยอดวิวเพิ่มขึ้นไปแน่นอน ถ้าอาจารย์จางได้ยิดวิวแค่ 0.0x% แบบนี้ จะยิ่งน่าขายหน้านะ! ต้องมีคนออกมาถล่มเขาเต็มแน่!”
มีสื่อรายงานข่าว
“จีนบนปลายลิ้นหยุดโฆษณา?”
“สารคดีของจางเย่จะเปลี่ยนเวลาออกอากาศ?”
ทุกคนล้วนคาดเดาไปต่าง ๆ นา ๆ!
ทันใด คนวงในก็ออกมาปล่อยข่าวชิ้นหนึ่ง ไม่ใช่ช่องสิบสี่ไม่โฆษณา ความจริงแผนโฆษณาน่ะวางไว้หมดแล้ว แต่เพราะ ‘ออกมาเต้น’ ไม่มีงบโฆษณาเช่นกัน ทาง CCTV1 ถึงเข้าทางผู้อำนวยการสถานี “กู้ยืม” งบประมาณที่ช่องสิบสี่กันไว้โฆษณารายการจีนบนปลายลิ้น แม้บอกว่ากู้ยืม แต่ความจริงก็คือปล้นกันซึ่งหน้า ซึ่งเป็นพฤติกรรมน่ารังเกียจ!
แฟนคลับของจางเย่เดือดดาล!
“บัดซบ!”
“ไอ้ลูกเต่าสำส่อนพวกนั้น!”
“ไอ้พวกหน้าโง่ควรถูกถล่มมารดามัน!”
“ไม่ต้องทนมันแล้ว! CCTV1 ทำเกินไป!”
“อาจารย์จางเคยทำอะไรพวกคุณ? แทงข้างหลังเขามากี่ครั้งแล้ว?”
“ก็ว่าทำไมช่องสิบสี่หยุดโฆษณา! เพราะอย่างนี้นี่เอง เงินหมดเพราะ “ออกมาเต้น” เอาไปหมดแล้ว!”
“น่าขายหน้า!”
“ตั้งแต่วันนี้เป็นต้นไป ฉันจะแอนตี้เฉินเหยี่ย!”
“ผู้กำกับใหญ่สวีอี้เผิงเองก็เกรงจะไม่ใช่ตัวดี!”
“CCTV ลำเอียงไปแล้วรึเปล่า?”
“เชี่* นี่มันอะไรกัน! พวกนายบอกหน่อยว่านี่มันอะไร?”
“จะไม่ยอมให้ผู้กำกับจางกับสารคดีได้ยอดวิวเลยเหรอ! คิดจะฆ่ากันให้ตาย? ทุกคนรู้กันอยู่แล้วว่าผู้กำกับจางไม่มีทางสู้รายการใหญ่ที่มีดาราดังด้วยสารคดี แต่ถึงอย่างนั้นก็ยังจะแทงข้างหลังเขาอีก?”
“ไม่มีโฆษณาสักนิด แล้วจะออกอากาศยังไง!”
“อาจารย์จาง ไม่ต้องแล้ว ไอ้พวกลูกเต่านี่มันบัดซบทั้งนั้น!”
“ใช่ ไม่ต้องทำมันแล้ว! ไม่ต้องทำงานให้มัน!”
สื่อบางส่วนทนดูต่อไปไม่ไหว ถึงกับต้องออกบทความสู้
‘ ‘จีนบนปลายลิ้น’ จบสิ้นก่อนออกอากาศ!’
‘แม่ครัวไม่มีข้าวยังไม่ได้ เรตติ้งของจีนบนปลายลิ้นตกต่ำ ขอทุกคนอย่าได้ด่า อย่าได้ผิดหวัง ใครก็รู้ว่าจางเย่ทำดีที่สุดแล้ว!’
‘สถานีโทรทัศน์ควรมีความยุติธรรมหรือไม่?’
แน่นอน มีคนที่ไม่เข้าข้างจางเย่ มีคนที่สนับสนุนรายการ ‘ออกมาเต้น’ บางคนออกมาด่ากันแล้ว
เหล่าผู้เกลียดชังล้วนยิ้มร่า
“สมน้ำหน้า!”
“ตำนานของจางเย่ ควรจบสิ้นนานแล้ว!”
“พวกคุณยกยอจางเย่ แต่ความจริงเขามีอะไร? ก็แค่คนโชคดี โชคดีกว่าคนอื่นหน่อยเท่านั้น!”
“ฮ่า ๆ ๆ ไม่มีงบโฆษณา ความจริงอาจจะเป็นเรื่องดีสำหรับจางเย่และ CCTV14 นะ มีข้อแก้ตัว มีเหตุมีผล ไม่ว่ายอดวิวจะต่ำแค่ไหน ต่อให้ตกต่ำที่สุดในประวัติศาสตร์ก็ยังแก้ตัวได้ อย่างน้อยผลลัพธ์ออกมาก็ยังมีหน้ามีตาเหลืออยู่บ้าง!”
“ตำนานเรตติ้งของจางเย่ ปล่อยให้มันจบสิ้นไปเถอะ!”
“ยุคต่อไปคือเวทีของอาจารย์เฉินเหยี่ย! ‘ออกมาเต้น’ สู้ ๆ ! แซง‘เดอะวอยซ์’ไปให้ได้นะ!”
ราวห้าโมงเย็น CCTV ก็โพสต์ชี้แจงถึงสถานการณ์ที่ประชาชนกำลังตั้งข้อสงสัย โพสต์นี้เขียนอย่างเป็นทางการเพื่ออธิบายว่าพวกเขาไม่ได้มุ่งเป้าไปยังช่องบางช่องหรือบางบุคคล เพราะไม่มีเหตุผลที่จะทำอย่างนั้น ถึงกับใช้คำว่า “ครอบครัวใหญ่” มาแสดงมิตรภาพและความกลมเกลียวภายในองค์กร
คิดว่าชาวเน็ตโง่หรือ?
มิตรภาพ? สมัครสมาน? ไปพล่ามใส่น้องสาวนายโน่น!
คำพูดของพวกคุณ ยิ่งทำให้คนปวดใจ ยิ่งทำให้คนโมโห!
กลุ่มแฟนคลับของจางเย่ล้วนพยายามทวงถามความยุติธรรมให้เขา สาปแช่ง และก่นด่า CCTV สุดท้ายแม้แต่คนในวงการยังต้องออกมาพูดแทนเขา
หูเฟย สถานีโทรทัศน์ดาวเทียมนครหลวง: “CCTV สมัยนี้ ไม่เหมือนเมื่อก่อนอีกแล้ว”
รองหัวหน้าบรรณาธิการของสื่อบันเทิงแห่งหนึ่ง: “นิสัยของคนบางคนยิ่งมายิ่งน่าเกลียดเข้าทุกที!”
รองผู้อำนวยการสถานีหูหนาน : “เฮ้อ การล่มสลายของตำนานยอดผู้ชมเป็นเรื่องควรยินดีภาคภูมิใจ? ทำไมฉันถึงคิดว่าสันดานแบบนี้มันไม่น่าดูเลยนะ?”
เรื่องนี้ทำให้คนไม่ชอบใจ หลายคนถึงกับออกมาโวยวาย!
หลายคนพยายามลุกขึ้นต่อต้าน!
แต่ผู้คนหลายคนก็ยังไม่ยอม!
ถ้าไม่ใช่เรื่องนี้เกิดขึ้นบนเว็บบอร์ดและเวยป๋อ ทั้งสองกลุ่มคงวางมวยกันแล้ว!
ถึงตอนนี้ จางเย่ผู้หายตัวไปกว่าสัปดาห์ก็ปรากฏตัวมาอีกครั้ง ใช้เวยป๋อโพสต์บนกวีของเวิ่นอี้ตัว ผู้มีชื่อเสียงจากโลกของเขา กลอนบทนี้แม้จะมีชื่อเสียงด้อยกว่าน้ำนิ่ง คนจำนวนมากไม่รู้จัก แต่จางเย่ก็ชอบกลอนบทนี้มาก แม้ไม่ใช้แคปซูลความทรงจำ เขายังท่องกลับหลังได้!
ชาวเน็ตล้วนเข้ามามุง!
“จางเย่ปรากฏตัว!”
“มามุงเร็ว!”
“กลอนอีกบท?”
“จางเย่แต่งกลอน ขอดูหน่อยสิว่าคราวนี้เขียนอะไร!”
ไม่ต้องพูดอะไรมาก แค่คำว่า “จางเย่แต่งกลอนอีกแล้ว” ก็พอให้ทุกคนสนใจแล้ว กลอนทุกบทของจางเย่นั้นมีชื่อเสียงอยู่แล้ว!
หูเฟยรีบเปิดเวยป๋อ!
ต่งซานซานตามมาดูด้วย!
ฟางเว่ยหง เลขานุการของจางหย่วนฉีปรากฏตัว!
ฮาฉีฉี จางจั่ว ถงฟู่ และทีมงานรายการทั้งหลายเองก็เพิ่งทราบและรีบเปิดเวยป๋อทันที
บทกวีร่วมสมัยบทหนึ่ง ค่อนข้างสั้น แต่ก็ยาวพอให้คนที่ได้อ่านขนลุก!


<<ผลเน่า>>
เนื้อในข้าถูกแมลงกัดกิน
นอนหนาวเหน็บจนรวดร้าวบนพื้นตะไคร่เขียว
ปล่อยให้เน่าเสียยิ่งกว่าเน่า
รอคอยให้แก่นแกนเน่าหมดสิ้น
เน่าจนเปลือกเมล็ดนั้นพังทลาย
เมื่อนั้น จิตวิญญาณอันถูกกักขังของข้า
จะผลัดเปลี่ยนเป็นเสื้อเขียวอีกครา
ยิ้มร่า กระโดดออกมาจากกรง!




*********************************************************************
《烂果》闻一多
<<ผลเน่า>> โดย เหวินอีตัว
我的肉早被黑虫子咬烂了
เนื้อในข้าถูกแมลงกัดกิน
我睡在冷辣的青苔上
นอนหนาวเหน็บจนรวดร้าวบนพื้นตะไคร่เขียว
索性让烂的越加烂了
ปล่อยให้เน่าเสียยิ่งกว่าเน่า
只等烂穿了我的核甲
รอคอยให้แก่นแกนเน่าหมดสิ้น
烂破了我的监牢
เน่าจนเปลือกเมล็ดนั้นพังทลาย
我的幽闭的灵魂
เมื่อนั้น จิตวิญญาณอันถูกกักขังของข้า
便穿着豆绿的背心
จะผลัดเปลี่ยนเป็นเสื้อเขียวอีกครา
笑迷迷地要跳出来了！
ยิ้มร่า กระโดดออกมาจากกรง!
----------------------------------------------------------------------------
ความหมาย ; ผู้เขียนเปรียบตนเองเป็นผลไม้ที่วิญญาณถูกจองจำไว้ภายในเมล็ด คือวัฒนธรรมและระเบียบเก่า ๆ ซึ่งรังแต่จะผุพังไปตามกาลเวลา ผู้เขียนเมื่อได้พบกับสภาวะใหม่ แม้เปลือกนอกจะเน่าไปเพราะกาลนั้น กลับทำให้วิญญาณภายในสามารถหลุดพ้นจากระเบียบและวัฒนธรรมเก่าได้


[Go To Next Chapter]( ./5.md)