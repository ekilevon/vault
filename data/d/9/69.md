##บทที่ 872 ‘ปลายลิ้น’ ตอนอวสาน! เรตติ้งสะท้านฟ้า!
ต้าหงเผาดังระเบิด!
มีโทรศัพท์โทรเข้ามาไม่ขาดสาย!
ตอนกลางคืน ขณะที่จางเย่กำลังนั่งส้วม หูเฟยก็โทรเข้ามา
จางเย่รับสายทันใด “ฮัลโหล พี่หู ผมกำลังนึกถึงเรื่องเซี่ยงเซิงอยู่พอดี รออีกสองวันนะครับ อีกสองวัน ‘ปลายลิ้น’ ก็ฉายจบแล้ว เดี๋ยวผมทำเซี่ยงเซิงต่อให้เสร็จเลย ทันแน่นอน”
หูเฟยตอบ “ไม่ได้มาเร่งเธอเรื่องเซี่ยงเซิง”
จางเย่หัวเราะแหะๆ “งั้นมีเรื่องอื่นเหรอครับ”
“ไม่มี แค่จะมาบอกส่งท้ายปีเก่าเธอล่วงหน้า”
“โอเค ขอบคุณครับ” จางเย่กล่าว “ส่งท้ายปีเก่าต้อนรับปีใหม่เช่นกันครับผม”
ชวนคุยสัพเพเหระอยู่พักใหญ่ หูเฟยก็เอ่ย “ได้ข่าวว่าเธอทำสัญญาเป็นเจ้าของต้าหงเผาทั้งหมดใช่ไหม? ถ้าทางประเทศจะทำวิจัยก็ต้องผ่านเธอก่อนอย่างนั้นสินะ?”
จางเย่หัวเราะเบาๆ “พี่หู มีอะไรก็พูดมาเถอะครับ เราสองคนยังต้องเกรงใจอะไรกันอีกหรือ?”
“ได้ งั้นฉันพูดเลยนะ เฮ้อ ความจริงก็ไม่ใช่ฉันหรอก” หูเฟยรู้สึกละอายเล็กน้อย ก่อนจะกล่าว “เธอรู้จักผู้กำกับใหญ่เวทีคืนส่งปี BTV ใช่ไหม? ปกติผู้กำกับฉางคนนี้น่ะชอบจิบทั้งเหล้าทั้งชา พอได้ยินเรื่องต้าหงเผา ก็อยู่ไม่สุขเลยทีเดียว เหอๆ เธอไม่รู้หรอกว่าสองวันมานี้ผู้กำกับมาถามฉันไม่ต่ำกว่าสามครั้งแล้ว เขารู้ว่าเราเป็นเพื่อนร่วมงานเก่ากัน สนิทกัน ก็เลยมาขอให้ฉันช่วยถามว่าเธอพอจะเหลือใบชาอยู่ไหม ถ้ามีพอแบบไม่กระเทือนอะไร ขอให้ผู้กำกับฉางสักสองสามกรัมได้หรือเปล่า? ไม่ต้องเยอะหรอก รู้ว่าใบชาเธอตอนนี้แค่ไม่ถึงกรัมก็มูลค่าเหยียบหมื่นแล้ว ขอแค่กากชาก็ได้ สักสามสี่กรัม? ผู้กำกับฉางบอกจะจ่ายตามราคาตลาดให้เลย”
พอจางเย่ได้ฟังก็หัวเราะ ก่อนกล่าว “ไม่เอาน่าพี่หู จ่ายอะไรกัน เห็นผมขี้งกรึไง? ก็แค่อยากดื่มชานิดๆ หน่อยๆ เองไม่ใช่หรือ? เดี๋ยวผมแบ่งให้สักหน่อยก็ได้”
หูเฟยกล่าวทันใด “รับปากแล้วนะ! ส่วนเรื่องเงินเดี๋ยว…”
“ถ้าคุณพูดเรื่องเงินอีกผมจะไม่ให้แล้วนะ” จางเย่ยิ้ม “ยังไงผมก็จะให้แค่ห้ากรัม มันก็แค่ไม่เท่าไร พอชงได้กาเดียวเอง ไม่ต้องพูดเรื่องเงินหรอก คุณเอาไปชิมดูเถอะ”
หูเฟยหัวเราะร่าขึ้นมา “ดี งั้นฉันไม่เกรงใจแล้วนะ”
“เรื่องเล็กน่า” จางเย่กล่าวอย่างใจกว้าง
หลังจากนั้นแค่ครู่เดียว ฉางเสี่ยวเลี่ยง ผู้กำกับใหญ่รายการคืนส่งปีแห่งสถานีโทรทัศน์นครหลวงก็ต่อสายมาหา “อาจารย์จาง”
จางเย่ยังคงนั่งคาโถส้วมอยู่เลย “อ้า ผู้กำกับฉาง”
“ขอบคุณนะครับ” ฉางเสี่ยวเลี่ยงพูดอย่างซาบซึ้ง
จางเย่ยิ้ม “ไม่ต้องเกรงใจไปหรอกครับ เรื่องเล็กน้อย”
ฉางเสี่ยวเลี่ยงกล่าว “แต่สำหรับคนคลั่งชาอย่างพวกผมนี่เรื่องใหญ่มากเลยล่ะ ตอนนี้ในอินเทอร์เน็ตเสนอราคากันตั้งเท่าไรเล่า คุณเห็นแล้วหรือยัง? ตอนนี้ต้าหงเผาหายากยิ่งกว่าทองพันชั่งเสียอีก มีราคาแต่ไม่มีของขาย มีเงินก็หาซื้อไม่ได้ คนตั้งเท่าไรอยากจะดื่มแค่สักอึกก็ไม่มีปัญญา!”
จางเย่ยืนยัน “ไม่ใช่เรื่องใหญ่ครับ แวะมาดื่มตามสบาย”
ฉางเสี่ยวเลี่ยงพูดทันที “เรื่องเงินผมไม่พูดแล้วก็ได้ ถือว่าผมติดหนี้คุณครั้งหนึ่งแล้วกัน”
“ไม่ต้องขนาดนั้นหรอกครับผู้กำกับฉาง” จางเย่ยืนกรานหนักแน่น
ทั้งสองเพิ่งจะรู้จักกัน ความจริงก็ยังไม่ถึงขั้นคุ้นเคยกันเท่าไร ดังนั้นฉางเสี่ยวเลี่ยงจึงไหว้วานผ่านทางหูเฟย เมื่อได้ยินว่าจางเย่เต็มใจให้ ฉางเสี่ยวเลี่ยงย่อมต้องโทรมาแสดงความขอบคุณด้วยตนเอง
ผ่านไปห้านาทีให้หลัง
มีโทรศัพท์โทรเข้ามาอีกสาย
เป็นต่งซานซาน “นายจาง ทำไรอยู่ยะ”
จางเย่ตอบตามตรง “นั่งส้วม”
“โหย ก็ว่าทำไมเหม็น” ต่งซานซานหยอก
จางเย่หัวเราะ “อยู่คนละที่ยังอุตส่าห์ได้กลิ่นอีกรึไง?”
“มีเรื่องจะขอน่ะ” ต่งซานซานตรงเข้าประเด็น “ขายใบชาให้หน่อยสิ บอกราคามาได้เลย”
จางเย่ “เหอๆ เอาเท่าไร?”
ต่งซานซาน “สักแค่ห้ากรัมสิบกรัมก็พอ เยอะไปก็ซื้อไม่ไหว เดี๋ยวต้องจ่ายค่าห้องอีก”
จางเย่งง “ไม่ยักรู้ว่าเธอชอบดื่มชาด้วย?”
“ฉันจะเอาไปเป็นของขวัญต่างหาก” ต่งซานซานว่า “ที่สถานีมีหัวหน้าหญิงคนหนึ่งที่ดูแลฉันอย่างดีมาโดยตลอด ฉันได้เป็นพิธีกรคืนส่งปีก็เพราะได้เธอช่วยฝากฝังให้ ถือว่าเป็นหนี้บุญคุณ หัวหน้าฉันชอบดื่มชา ใกล้จะถึงวันเกิดเธอแล้วด้วย ฉันต้องหาของตอบแทนหน่อย”
จางเย่เข้าใจแล้ว จึงกล่าว “ได้สิ แล้วก็ไม่ต้องซื้อหรอก จะให้ฉันรับเงินเธอได้ไง? ให้เปล่าๆ ไปเลยสิบกรัม เธอจะเอาไปมอบให้ใครก็แล้วแต่เถอะ”
“ขอบคุณนะสหายเก่า”
“ไม่ต้องเกรงใจ”
“ม้วฟ~~!”
ได้ยินเสียง ‘ส่งจูบ’ ดังมาจากอีกฟาก
จางเย่หัวเราะขำ ก่อนกดวางสาย
ปรากฏว่าไม่ถึงวินาทีต่อมา โทรศัพท์ก็ดังขึ้นอีกแล้ว
คราวนี้เป็นเหยียนเทียนเฟย “จางน้อย ทำอะไรอยู่ นอนรึยัง?”
ฟังจบ จางเย่ก็โพล่งทันที “ยังครับ ผอ.เหยียน ผมให้ต้าหงเผาคุณสิบกรัม พรุ่งนี้จะเอาใส่ห่อไปให้ที่ทำงานนะครับ”
เหยียนเทียนเฟยตกตะลึง “ทำไมถึงรู้ว่าฉันอยากได้ใบชาเธอล่ะ?”
จางเย่หัวเราะอย่างช่วยไม่ได้ “ก็เมื่อกี้ผมรับโทรศัพท์มากี่สายก็ถามหากันแต่ใบชาทั้งนั้น”
“ปัดโธ่ ตะกี้ฉันรึก็อุตส่าห์ลังเลอยู่เป็นชั่วโมง” เหยียนเทียนเฟยหัวเราะ “รู้งี้ฉันโทรมาตั้งนานแล้ว”
จางเย่กล่าว “ถึงคุณไม่เอ่ยปาก ผมก็เตรียมจะเอาไปให้คุณพรุ่งนี้อยู่แล้วล่ะครับ”
เหยียนเทียนเฟยพูดทันที “ดี ขอบใจนะ ขอชิมหน่อยเถอะว่ารสชาติชาชั้นจักรพรรดิมันเป็นยังไง จริงสิ ฉันมีภาพอักษรพู่กันของปรมาจารย์ยุคปัจจุบันอยู่ภาพหนึ่ง เก็บเป็นของสะสมไว้นานหลายปีแล้ว เดี๋ยวฉันเอาไปให้เธอนะ ให้รับใบชาจากเธอมาเปล่าๆ ไม่ได้หรอก”
“ไม่ต้องหรอกครับผอ.เหยียน”
“ไม่ได้ ตกลงเอาตามนี้ล่ะ”
จากนั้นก็ต่อด้วยสายโทรเข้าจากเพื่อนสนิทอีกหลายคน
จางเย่ไม่มีปฏิเสธ แค่ถามมา เขาก็ตอบตกลงมอบให้หมด เพียงแต่ไม่ได้ให้ไปมากนัก แค่ห้าถึงสิบกรัม จำนวนนี้สำหรับคนอื่นถือว่ามูลค่าสูงมากแล้ว มีเงินทองมากองก็ซื้อไม่ได้ เพราะผูกขาดไว้แต่เพียงผู้เดียว แต่สำหรับจางเย่นั้นไม่นับเป็นอะไร ตอนแรกที่หมอนี่กลับนครหลวง ก็หอบเอาต้าหงเผาที่คนของอารามไร้นามแห่งอู่อี๋ซานเก็บตุนไว้หลายปีกลับมาด้วยกระบุงใหญ่ ใบชาแค่ไม่กี่สิบกี่ร้อยกรัมสำหรับเขาแล้วขนหน้าแข้งไม่ร่วง ตัดออกไปก็ยังเหลืออีกเยอะ ก่อนหน้านี้ที่บ้านก็แบ่งใส่กระปุกเล็กๆ ไว้แล้วตั้งหลายกระปุก!
……


เช้าวันต่อมา
ที่ทำงาน
เมื่อจางเย่มาถึงก็ถูกห้อมล้อมทันที
เสี่ยวหวังร้องทัก “ผู้กำกับจางคะ ‘ปลายลิ้น’ ของพวกเราดังอีกแล้วค่ะ!”
หวงตานตานกล่าวอย่างตื่นเต้น “ดังระดับประเทศเลยค่า!”
“นั่นเพราะว่าผู้ค้นพบต้าหงเผาก็คือ ‘ปลายลิ้น’ ของพวกเรายังไงเล่า!” ฮาฉีฉีหัวเราะ “ไม่ว่ายังไง ต่อจากนี้ก็ต้องได้ถูกบันทึกไว้ในประวัติศาสตร์แน่นอน!”
ถงฟู่พูดเสียงดัง “สำเร็จสืบไป ยิ่งยงคงกระพัน!”
จางเย่เห็นคนเหล่านี้ยกยอปอปั้นตนเองเทียมฟ้าก็ขำ “ยิ่งยงคงกระพันอะไรกันเล่า? โม้ไปแล้ว! พอๆ พวกเราเลิกโม้”
รองผู้กำกับจางจั่วเอ่ยอย่างปลาบปลื้ม “อย่างน้อยกระแส ‘ปลายลิ้น’ ในช่วงนี้คงพุ่งกระฉูดแน่!”
ฮาฉีฉีเห็นด้วย “อีกไม่กี่วันก็จะถึงสองตอนสุดท้ายแล้ว ไม่รู้ว่าเรตติ้งจะเป็นยังไงบ้างนะ”
“แล้ว ‘ออกมาเต้น’ ตอนนี้เป็นไงบ้าง?” จางเย่เอ่ยถามอย่างสงสัย รายการนี้ทีแรกแข่งกับพวกเขาจะเป็นจะตาย เรตติ้งตอนที่หนึ่งยังเคยเท่ากันด้วยซ้ำ
จางจั่วยิ้มพลายส่ายหน้า “ไม่ไหวนานแล้วครับ ‘ออกมาเต้น’ ตอนอวสานเพิ่งจะฉายจบไป เรตติ้งสัปดาห์สุดท้ายได้แค่ศูนย์จุดสี่ห้าเปอร์เซ็น พวกสวีอี้เผิง เฉินเหยี่ยกับทีมรายการนับว่าล้มเหลวไม่เป็นท่า ผมได้ข่าวจากเพื่อนว่า ทาง CCTV1 เตรียมจะยุบทีมรายการพวกเขา หรือไม่ก็เปลี่ยนตัวหัวหน้าแล้ว ไม่งั้นใครจะรับผิดชอบไหว?”
ฮาฉีฉีกล่าว “พวกนั้นคงนึกเสียใจภายหลังแล้วสิ!”
จางเย่ว่า “ไม่ต้องไปสนใจพวกเขา จะตอนอวสานแล้ว พวกเราทำหน้าที่ของเราให้ดีเถอะ ดูสิว่าจะใช้กระแสต้าหงเผามาทำลายสถิติประวัติศาสตร์กันอีกครั้งได้หรือไม่!”
“เข้าใจแล้ว!”
“รับทราบ!”
“ได้เลยครับผู้กำกับจาง!”
……


สองสามวันต่อมา
ในที่สุด ‘ปลายลิ้น’ สองตอนสุดท้ายก็แพร่ภาพทางช่องสารคดี CCTV!
“ชาวจีนมีธรรมเนียมกินมื้อเช้า ตั้งแต่สมัยฮั่นเมื่อสองพันกว่าปีก่อน หลังจากนั้น พื้นที่ส่วนใหญ่ในประเทศจีนล้วนกินสามมื้อ เช้า กลางวัน เย็น ส่งผลดีต่อชีวิตและการทำงาน ถึงแม้อาหารวันละสามมื้อจะกลายเป็นธรรมเนียมร่วมกันของคนเรา ทว่าอาหารอย่างเดียวกันกลับพัฒนากลายเป็นวิถีชีวิตที่แตกต่างกันในประเทศจีน ก่อเกิดเป็นความสำราญในชีวิตที่หลากหลาย” (1)
มีตัวหนังสือปรากฏขึ้นบนด้านล่างของหน้าจอ
ตอนอวสาน : อาหารสามมื้อ
กำกับโดย : จางเย่
เมื่อเห็นตัวหนังสือเขียนว่าเป็นตอนสุดท้าย เหล่าผู้ชมที่นั่งดูอยู่หน้าจอโทรทัศน์ต่างรู้สึกใจหาย
“อาหารเช้าของชาวเมืองสมัยใหม่เน้นความเรียบง่ายรวดเร็ว ชาวเทียนจินเข้าใจเรื่องนี้ดี”
“แป้งถั่วเขียว แผ่ให้เป็นแผ่นกลมบางๆ เติมไข่ไก่ เพิ่มคุณค่าอาหาร ไส้ข้างใน เป็นแป้งเกี๊ยวทอดน้ำมัน เจียนปิ่ง(2) นอกนุ่มกรอบใน หอมมันครบเครื่อง อร่อยได้ง่ายๆ ใช้เวลาเพียงแค่สองนาที”(3)
“ความปรารถนาในอาหารรสเลิศเป็นสัญชาตญาณของมนุษย์ หากแต่อาหารเหล่านั้น แต่ละคนกลับมีตัวเลือกที่แตกต่างตรงข้ามกัน ของคาวหรือมังสวิรัติ จานด่วนหรือจานช้า ล้วนมีเหตุผลของตน วันนี้ อาหารที่สุดแสนจะบริบูรณ์ อยู่ท่ามกลางทรัพยากรที่ขาดแคลน หากค้นหาคำตอบจากภูมิปัญญาของบรรพชน พวกท่านอาจบอกเล่าถึงชีวิตอันแสนสั้นของพวกเราได้ว่า ตึกรามพันห้อง นิทราเพียงหกคืบ ทรัพย์สินเงินทอง หนึ่งวัน...ก็เพียงสามมื้อ”(4)
เสียงดนตรีท้ายรายการดังขึ้น
‘ปลายลิ้น’ จบบริบูรณ์!
……


ณ ช่อง CCTV14
ขณะนี้ดึกมากแล้ว แต่วันนี้ยังไม่มีใครกลับบ้าน
วินาทีที่ ‘ปลายลิ้น’ ฉายจบลง เหล่าทีมรายการที่ดูรายการของตนอยู่ในออฟฟิศ ก็พากันลุกขึ้นปรบมือพร้อมกัน!
แปะๆๆๆ!
“จบลงแล้ว!”
“พวกเราช่างยอดเยี่ยมเหลือเกิน!”
“ขอบคุณผอ.เหยียน!”
“ผู้กำกับจาง ขอบคุณในความเหน็ดเหนื่อยนะครับ!”
“พวกเราสุดเจ๋ง!”
“เฮ้ย! มาบูมกันเถอะ!”
“พวกเรา! ‘ปลายลิ้น!’ ยิ่งใหญ่! เกรียงไกร! หนึ่งในหน้าประวัติศาสตร์!”
เสี่ยวหวังผู้หายตัวไปตลอดรายการ พลันปรากฏตัวขึ้นตรงประตูออฟฟิศ ฮัมเพลงพลางดันชั้นเข็นเล็กๆ ซึ่งมีเค้กปักเทียนวางอยู่ชั้นบนเข้ามา
เหยียนเทียนเฟยยิ้มกว้าง “ยังมีฉลองอีกเหรอ?”
จางเย่โบกมือ “ผมไม่รู้เรื่องนะครับ พวกเขาจัดกันเอง”
ฮาฉีฉีกล่าวแสดงความยินดี “ผอ.เหยียน ผู้กำกับจาง เป่าเทียนตัดเค้กเถอะค่ะ!”
จางเย่ถาม “มีเหล้ารึเปล่า?”
“มีแน่นอนค่ะ เตรียมไว้หมดแล้ว!” พวกเสี่ยวหวังกับหวงตานตานหยิบออกมาราวกับเล่นกล!
แถมเป็นแชมเปญอีก!
เหยียนเทียนเฟยหัวเราะร่า “ทีแรกกะว่าช่วงนี้จะไม่ดื่มแล้วเชียว ตกลง วันนี้ขอแหกกฎ ฉลองกับทุกคนหน่อยแล้วกัน! มา! ทุกคนดื่ม!”
“ชนแก้ว!”
“ชนแก้ว!”
“ฉลอง ‘ปลายลิ้น’ จบบริบูรณ์!”
“ไชโย!”
……


วันต่อมา
เรตติ้งล่าสุดของรายการโทรทัศน์ทั่วประเทศ ประกาศผลแล้ว!
เรตติ้งตอนสุดท้ายของ ‘จีนบนปลายลิ้น’ ทำให้คนทั้งประเทศต้องตกตะลึงอีกครั้ง! กวาดลบเสียงวิพากษ์วิจารณ์ที่เคยมีอีกครั้ง!
ตอนสุดท้าย : เรตติ้งทั่วประเทศ 2.98%!!
เสี่ยวหวังกรี๊ดลั่น “อ๊าาา!”
จางจั่วตื่นเต้นจนเกือบปาเมาส์ทิ้ง “สวรรค์!”
“พวกเราโคตรสุดยอด!” หวงตานตานตะโกน “โคตรเก่งเลย!”
ทีมรายการ ‘ปลายลิ้น’ ทั้งทีมต่างเฮลั่น!
CCTV มึนงง!
วงการบันเทิงมึนงง!
ทุกคนล้วนตะลึงงัน!
นับย้อนไปตั้งแต่ยุคที่เริ่มมีรายการโทรทัศน์ ตั้งแต่สมัยที่มีอินเทอร์เน็ตเป็นต้นมา จะมีสักกี่รายการที่มาได้ถึงระดับนี้? จะมีสักกี่รายการที่ทำเรตติ้งได้ขนาดนี้? ภายใต้สภาวะตลาดขาลงของรายการโทรทัศน์เช่นปัจจุบัน แต่พวกเขากลับทำแทบเรตติ้งแทบจะทะลุ 3%!
ซ้ำยังเป็นแค่รายการสารคดี!!
สวีอี้เผิงเงียบกริบ!
CCTV เงียบกริบ!
คนในวงการทั้งหลายล้วนเงียบกริบ!
พวกเขาอาจมีเหตุผลนับหมื่นพันมาค่อนแคะจางเย่ ด่าทอจางเย่ แต่เมื่อผลงานที่จางเย่ทำได้พิสูจน์ให้เห็นซะหราขนาดนี้ ใครมันยังจะพูดอะไรได้อีก!
2.98%!
2.98%!!
ดูประกาศผลเรตติ้งนี่แล้ว ความรู้สึกแรกของคนในวงการก็คือ :
โลกนี้แม่งบ้าไปแล้วเหรอ??
รายการสารคดีแม่งฮิตถล่มทลายขนาดนี้ได้ไงวะ!?




*************
(1) คัดลอกและอ้างอิงมาจากบทบรรยายส่วนหนึ่งของรายการ ‘สุดยอดเมนูแดนมังกร’ ตอนที่ 6, รายการโลกหลากมิติ วันที่ 10 ธ.ค. 59
(2)เจียนปิ่ง เป็นเครปสไตล์จีน แห่งเมืองเทียนจิน โดยการเอาแป้งไปทอดเป็นแผ่นบางบนกะทะแบน ใส่ไข่ ผัก แป้ง ซอส ทอดกรอบตรงกลาง แล้วม้วนใส่ห่อกระดาษเฉพาะด้านล่าง สามารถทานได้ทันที มีราคาถูก
(3),(4) คัดลอกและอ้างอิงมาจากบทบรรยายส่วนหนึ่งของรายการ ‘สุดยอดเมนูแดนมังกร’ ตอนที่ 6, รายการโลกหลากมิติ วันที่ 10 ธ.ค. 59


[Go To Next Chapter]( ./70.md)