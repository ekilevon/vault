##บทที่ 862 : จับรางวัลงานเลี้ยงประจำปี โกยไปยี่สิบรางวัล!
ทุกคนเข้าห้องประชุม
แว่วเสียงเครื่องเสียงเปิดเพลงคลอเบาๆ
ห้องประชุมที่จัดงานเลี้ยงประจำปีมีพื้นที่กว้างขวาง ตกแต่งด้วยธีมงานเลี้ยงรื่นเริง เก้าอี้ด้านหน้าเวทีถูกเปลี่ยนออกหมด กลายเป็นโต๊ะกลมและเก้าอี้ล้อม กะด้วยสายตาคร่าวๆ นับได้ราวสามสิบโต๊ะ แต่ละโต๊ะนั่งได้แปดคน ก็คือรองรับได้สองร้อยกว่าที่ เวทีด้านหน้าไม่อาจเรียกว่าไม่ใหญ่ ทั้งสองข้างเวทียังมีกล้องวิดีโอพิเศษที่คอยอัดบรรยากาศงานเลี้ยงพนักงานภายในห้องประชุม
"พวกเรานั่งตรงไหนน่ะ?"
"เชิญทางนี้ค่ะ"
"ของช่องสามเราล่ะ?"
"หัวหน้าสถานีโจว ช่องสามอยู่แถวสองค่ะ"
เหล่าพนักงานล้วนเดินไปนั่งประจำที่
เมื่อจางเย่กับเหยียนเทียนเฟยเดินมาถึง ก็มีคนวิ่งตรงเข้ามา พาพวกเขาไปนั่ง "ที่นั่งของช่องสิบสี่อยู่ทางนี้ครับ เชิญตามผมมา"
สุดท้ายไม่ต้องเดินไกล ทีมงานคนนั้นก็นำพวกเขามาถึงโต๊ะเดี่ยวที่อยู่ตรงมุมขวาสุดของห้อง ที่ทั้งห่างไกลและแยกตัวออกมาจากเวที จากตรงนี้แม้แต่คนสายตาดีก็ยังมองไม่ออกว่าคนที่อยู่บนเวทีนั้นเป็นใคร อย่างมากก็เห็นเป็นแค่เงาร่างเลือนราง ต้องดูที่จอภาพด้านข้างเวทีจึงจะพอมองเห็นอะไรบ้าง บนโต๊ะก็ไม่มีบัตรอะไรวางไว้ แต่ในตอนนั้นเอง พลันมีคนเดินโฉบมาวางบัตรสองใบลงบนโต๊ะ เห็นได้ชัดว่าพวกเขาโดนเปลี่ยนที่นั่งในนาทีสุดท้าย
ฮาฉีฉีข่มโทสะพลางกล่าว "พวกเรานั่งตรงนี้งั้นรึ?"
"ครับ" ทีมงานคนนั้นกระแอม
"ไม่มีที่อื่นแล้ว?" เลขาฯ ของเหยียนเทียนเฟยถามเสียงเครียด
ทีมงานคนนั้นตอบ "เอ่อ ทุกที่จัดไว้หมดแล้ว ไม่มีที่นั่งสำรองแล้วครับ" พูดจบก็หมุนตัวกลับไป
เหยียนเทียนเฟยโบกมือ "นั่งเถอะ"
ทุกคนจึงกระจายกันนั่งประจำที่ มองไปทางซ้าย มองไปด้านหลัง ล้วนมีสีหน้าไม่พอใจ
โต๊ะของพวกเขามีกำแพงสองด้าน ด้านหนึ่งเป็นทางตัน อีกด้านหนึ่งเป็นประตูหนีไฟขนาดเล็ก ตรงร่องประตูยังมีลมลอดผ่านเข้ามาได้ จนรู้สึกหนาว
เสี่ยวหวังไม่พอใจจริงๆ "ต้อนรับกันแบบไหนเนี่ย?"
หวงตานตานก็ว่า "ที่นั่งตรงนี้นี่มันเกินไปแล้วนะ!"
"ฉันเพิ่งรู้ว่าความจริงแล้วสถานีไม่อยากต้อนรับพวกเรา!" อู่อี้โกรธจนสุดระงับ
จางเย่ว่า "ไม่ใช่ไม่อยากต้อนรับพวกนาย ความจริงคือไม่อยากต้อนรับฉันต่างหาก"
ทุกคนทราบว่าจางเย่พูดความจริง คนในสถานีไม่อยากเห็นหน้าเขา จึงได้ขวางไม่ให้เขาเข้าร่วมงาน แม้ว่าสุดท้ายจะยอมถอยและปล่อยให้จางเย่เข้างานได้ แต่ก็ไม่ยอมให้เขาได้สนุกไปด้วย เห็นได้ชัดจากการเปลี่ยนแปลงโต๊ะที่นั่งของ CCTV14 ให้ไปอยู่ตรงมุมสุด ชิดติดกับทางออกฉุกเฉินจนแทบจะมองออกว่าอยากจะผลักเขาทะลุออกไปทางนี้ ไม่ให้ต้องมาคอยเห็นหน้ากวนใจ
เหยียนเทียนเฟย "อาจารย์จางน้อย เรื่องโบนัสเธอไม่ต้องกังวล หลังงานเลี้ยงฉันจะช่วยจัดการให้ ฉันอยากรู้นักว่าใครกล้าระงับโบนัสของเธอ!"
จางเย่หัวเราะ "ไม่เป็นไรครับ ผอ.เหยียน"
เหยียนเทียนเฟยตอบกลับว่า "โบนัสปลายปีของเธอตั้งหลายแสน จะไม่เป็นไรได้ยังไง!"
เลขาฯ ของเหยียนเทียนเฟยก็ว่า "การลงโทษนี่มันไม่สมเหตุสมผลแต่แรกอยู่แล้ว!"
"ไม่เป็นไรจริงๆ ครับ" จางเย่ว่า "ผอเหยียน คุณพูดแบบนี้ผมก็พอใจแล้ว ไม่ต้องแล้วล่ะครับ ระงับโบนัสก็ระงับไปเถอะ เงินผมไม่เคยได้มาง่ายๆ อยู่แล้ว"
เหยียนเทียนเฟยชะงัก "หือ?"
จางเย่กลับถาม "จริงสิ อีกเดี๋ยวมีจับรางวัลยังไงเหรอครับ?"
ฮาฉีฉีอุทาน "ผู้กำกับจาง คุณสนใจเรื่องรางวัลด้วยเหรอ?"
จางเย่ยิ้ม "ผมแค่ถามดูน่ะ"
"โอกาสต่ำมาก แถมมีรางวัลใหญ่แค่ไม่กี่รางวัล" จางจั่วส่ายหน้า
เลขาฯ ของเหยียนเทียนเฟยเคยเข้าร่วมงานเลี้ยงพนักงานหลายครั้ง ย่อมรู้เรื่องมากกว่าบ้าง "ก็แค่จับสลากปกติแหละครับ ทุกคนมีโอกาสทั้งนั้น ปกติพอการแสดงจบรายการหนึ่งก็จับสลากครั้งหนึ่ง คอมพิวเตอร์จะสุ่มเลือก ขึ้นชื่อใครคนนั้นก็ได้ไป"
จางเย่พยักหน้ารับทราบ
คนอื่นๆ คิดว่าจางเย่คงแค่ถามไปอย่างนั้น จึงไม่ได้สนใจอะไรนัก
ผ่านไปครู่หนึ่ง ที่โต๊ะใกล้ๆ พวกเขาก็มีคนมานั่ง
โต๊ะหนึ่งเป็นช่องต่างประเทศ อีกโต๊ะเป็นช่องเกษตรกรรม แม้จะใกล้กับเวทีมากกว่า CCTV14 แต่เมื่อพวกเขามองเห็นเหยียนเทียนเฟยกับจางเย่ ต่างก็พากันแสดงสีหน้าประหลาด ด้วยผลงานของ CCTV14 พวกเขาควรได้นั่งใกล้กับหน้าเวที แต่กลับถูกเหวี่ยงมาแอบตรงมุมซอกหลืบนี้ เห็นได้ชัดว่าผลงานไม่ใช่ทุกสิ่งใน CCTV จริงๆ ที่สำคัญกว่าคือการโอนอ่อนผ่อนตามผู้บริหารต่างหาก
"หือ? ใครน่ะ?"
"คนของ CCTV5?"
"เด็กใหม่ของช่องกีฬาหรือ? สวยจัง!"
"ฉันไม่เคยเจอเธอมาก่อนเหมือนกัน"
"ได้ยินมาว่าเหมือนจะชื่ออวี๋อิ่งอี๋นะ ช่อง CCTV5 เพิ่งจะเชิญตัวมาเป็นผู้ประกาศข่าวและนักพากษ์กีฬา ในเน็ตถือว่าดังพอตัวอยู่เหมือนกัน"
ที่ด้านนอก
คนของ CCTV5 พากันเดินเข้ามาอย่างไม่ขาดสาย
อวี๋อิ่งอี๋ก็มาด้วย พอมาถึงเธอมองไปที่โต๊ะมุม แล้วหันถามเพื่อนร่วมงานด้วยความสงสัย “ทำไมคนของช่อง 14 ถึงไปนั่งกันตรงนั้นล่ะ?”
เพื่อนร่วมงานของเธอยิ้มเจื่อนๆ “เธออยู่ในห้องแต่งหน้าเมื่อกี้เลยไม่เห็น ตรงทางเข้าน่ะเกือบได้ตีกันแล้ว ปล่อยให้คนของช่อง 14 เข้างานมาได้ก็น่าแปลกใจพอแล้ว อย่าว่าแต่ให้ไปนั่งตรงนั้นเลย”
อวี๋อิ่งอี๋พูดขึ้นทันใด “เกิดอะไรขึ้น?”
“ก็เพราะจางเย่นั่นน่ะแหละ” เพื่อนร่วมงานของเธออธิบายสถานการณ์ให้ฟัง
พอฟังจบ สหายของจางเย่ก็พูดไม่ออกอยู่นาน ก่อนนี้เคยได้ยินข่าวมาว่าความสัมพันธ์ของจางเย่กับ CCTV ค่อนข้างแย่ แม้แต่ตัวจางเย่เองก็เคยพูดถึง แต่ก็ไม่รู้จริงๆ ว่าแย่ถึงขั้นไหน ขณะนี้เธอได้เห็นแล้ว และตระหนักด้วยว่าแทบทุกคนใน CCTV ล้วนไม่ชอบหน้าจางเย่ เฮ้อ เพื่อนของเธอคนนี้เอาตัวรอดในวงการมาได้อย่างไรกันนะ? ส่วน CCTV ทำไมพวกนายถึงได้เอาแต่จับผิดคนที่สร้างรายการยอดเยี่ยมในประเทศมาสองรายการ ทั้งยังเป็นพิธีกรและหัวหน้าผู้กำกับของสองรายการนี้อีก! ดูสิว่าเขาไม่เป็นที่ต้อนรับจนถึงขั้นมีคนห้ามไม่ให้เขาเข้าร่วมงานเลี้ยงประจำปีเชียว?
อีกด้านหนึ่ง จางเย่ก็เห็นเธอแล้วเช่นกัน หญิงสาวสวมชุดยาวสีแดงสด ยิ่งมองดูก็ยิ่งงดงาม ขับตัวคนให้ดูเด่นขึ้นมาในสายตา หลังตกตะลึงไปครู่ จางเย่ก็ตระหนักว่าอวี๋อิ่งอี๋มาทำงานกับช่องกีฬาของ CCTV แล้ว จึงหยิบมือถือขึ้นส่งข้อความหา
จางเย่ “เห็นเธอแล้ว หันมาดูแถวท้ายสุดสิ”
อวี๋อิ่งอี๋ตอบกลับอย่างรวดเร็ว “ฉันเห็นนายก่อนแล้วย่ะ”
จางเย่ “ทำไมไม่เรียกล่ะ?”
อวี๋อิ่งอี๋ “ก็บอกว่าให้ฉันแกล้งไม่รู้จักนายไม่ใช่เรอะ?”
จางเย่ “เชี่ย ก็เลยแกล้งทำไม่รู้จักฉันจริงๆ?”
อวี๋อิ่งอี๋ “มันจำเป็นหรอก!”
จางเย่ “…”
อวี๋อิ่งอี๋ “ฮ่าๆๆ”
ขณะที่เขากำลังคุยกับเพื่อนเก่าอย่างสนุกสนาน จางเย่ก็รู้สึกเหมือนมีคนกำลังจ้องมอง เขาเงยหน้าขึ้นจึงพบว่ามีสายตาไม่เป็นมิตรจับจ้องเขาอยู่!
นั่นเป็นสายตาเย็นเยียบของเจียงหย่วนแห่ง CCTV1
ยังมีสวีอี้เผิง
ในบรรดาคนทั้งเจ็ดแปดคนของโต๊ะนั้น มีคนมองจางเย่ด้วยสายตาสะอิดสะเอียนกว่าครึ่ง พึมๆ พำๆ บ่นด่านินทาว่าร้ายเขา แค่เห็นท่าทีของพวกนั้นก็รู้ว่าไม่มีทางพูดอะไรดีๆ แน่นอน ทั้งยังมีอีกโต๊ะด้านหน้าที่ขมวดคิ้วมองจางเย่และ CCTV14 อีก สองโต๊ะนี้ความจริงแล้วก็คือพวกทีมงานผลิตรายการคืนส่งปีนั่นเอง!
เจียงหยวน “พวกนั้นปล่อยเขาเข้ามาได้ยังไง?”
สวีอี้เผิง “ใครจะไปรู้ว่าฝ่ายบริหารคิดอะไรอยู่!”
“ไอ้จางเย่นั่น พวกเราไม่ยอมญาติดีกับเขาแน่!” ทีมวางแผนรายการกล่าว “ไม่มีใครกล้าบังอาจอย่างหมอนั่น! ทำไมถึงต้องมาด่ารายการเราด้วย?”
โปรดิวเซอร์หญิงของทีมผลิตกล่าว “เซี่ยงเซิงนั่นล้ำเส้นเกินไป ฉันว่าแถวนี้ไม่มีใครอยากเห็นหน้าเขาหรอก”
มีคนกล่าว “ทางทีมรายการเราแจ้งเรื่องจางเย่กับหัวหน้าสถานีไปแล้วไม่ใช่รึไง? โบนัสปีนี้ของเขาถูกระงับไปแล้ว ถึงจะไม่เจ็บตัว แต่ก็ถือว่าสมควรแล้ว”
อีกคนหนึ่งว่า “สมควรตรงไหน? หมอนั่นมันต้องโดนไล่ออก!”
“เลิกพูดถึงมันเถอะ พูดแล้วอารมณ์เสีย!”
“นั่นสิ เลิกพูดถึงไอ้ลูกเต่านั่นได้แล้ว!”
ความจริงไม่เพียงแต่พวกเขาเท่านั้น เพราะความวุ่นวายหน้าประตูทางเข้าเมื่อครู่ มีใครบ้างที่ไม่พูดถึงเรื่องนี้! พวกคนที่มาสาย แม้ไม่ได้เห็นเหตุการณ์จริง ก็ตามเรื่องทันจากคนอื่นๆ อย่างรวดเร็ว
ที่โต๊ะแถวหน้าสุด
เป็นโต๊ะสำหรับบรรดาหัวหน้าสถานี
ทีมงานคนหนึ่งตรงเข้าไปรายงาน “หัวหน้าครับ”
รองหัวหน้าสถานีโจวตอบ “เป็นยังไงบ้าง?”
เขาตอบกลับอย่างรวดเร็ว “จัดการเรียบร้อยแล้วครับ เราส่งจางเย่ไปไว้มุมแถวหลังสุดแล้ว”
เหล่าหัวหน้าสถานีหันมามอง
รองหัวหน้าสถานีโจวส่งเสียงเป็นเชิงรับทราบ “หัวหน้าสถานีจะมาแล้ว เขาเองก็ดูเซี่ยงเซิงคืนส่งปีของ BTV ไปแล้วเหมือนกัน ฟังว่าเดือดไม่น้อยทีเดียว นายจัดการอย่าให้วันนี้พวกเราเห็นหน้าจางเย่ล่ะ”
ทีมงานคนนั้นพยักหน้า “ไม่มีทางแน่นอนครับ”
“อ๊ะ หัวหน้าสถานีมาแล้ว”
“ไป ไปทักทายสักคำ”
เหล่าผู้บริหารพากันลุกขึ้นยืน
“หัวหน้าสถานี”
“หัวหน้าสถานี”
หัวหน้าสถานีโบกมือพลางหัวเราะ “รีบนั่งเถอะ”
ประธานมาถึง นั่งประจำที่ งานก็เริ่มต้นขึ้นอย่างเป็นทางการ!
คืนนี้มีพิธีกรประจำงานสามคน หญิงหนึ่งชายสอง พิธีกรชายคนหนึ่งคือเฉินเหยี่ยแห่ง CCTV1
เฉินเหยี่ยยิ้ม “สวัสดีครับหัวหน้า สวัสดีครับเพื่อนๆ ทุกคน สายัณห์สวัสดิ์!”
พิธีกรหญิงก็ยิ้มน้อยๆ “ยินดีต้อนรับสู่งานเลี้ยงประจำปีของสถานี ฉันเป็นพิธีกรวันนี้นะคะ เจียเจียค่ะ”
พิธีกรชายอีกคนหนึ่งแนะนำตัว “ผมฮ่าวตงครับ!”
เฉินเหยี่ย “ผมเฉินเหยี่ยครับ”
จากนั้นจึงพูดพร้อมกัน “สวัสดีปีใหม่ทุกคน!”
หน้าเวทีเต็มไปด้วยเสียงปรบมือ
เจียเจียกล่าว “ต่อไป ขอเชิญหัวหน้าสถานีขึ้นกล่าวบนเวทีด้วยค่ะ!”
หัวหน้าสถานียิ้ม ถือร่างบทพูดวันนี้ขึ้นไปด้วย เดินขึ้นเวทีช้าๆ “ยินดีต้อนรับทุกคน! เห็นว่าทุกคนคึกคักเข้มแข็ง ผมเองก็ดีใจ ปีนี้ถือเป็นปีที่สดใสของ CCTV เรามีทีมงานที่มีความสามารถหลายคน รายการทีวีที่โดดเด่นหลายรายการ ผลลัพธ์นี้ช่างเป็นกำลังใจให้กับทุกคน...”
ฟังถึงตรงนี้ คนของช่อง 14 ก็อดซุบซิบกันไม่ได้
หวงตานตาน “รายการที่โดดเด่นนั่น ส่วนใหญ่ก็มาจากผู้กำกับจางไม่ใช่รึไง!”
“นั่นสิ” เสี่ยวหวังเหน็บ “แล้วยังไง? โบนัสปลายปีนี้ของผู้กำกับจางกลับถูกระงับ เขาเกือบไม่ได้เข้าร่วมงานเลี้ยง แถมยังผลักเรามาอยู่แถวหลังอีก!”
ถงฟู่ “สำหรับเรื่องนี้ ฉันพูดไม่ออกจริงๆ!”
เฉินเหยี่ยเผลอเหลือบมองจางเย่จากบนเวที พลันรู้สึกดีไม่น้อย เพราะ ‘จีนบนปลายลิ้น’ นั่นแหละที่ทำให้ ‘ออกมาเต้น’สร้างผลงานได้ย่ำแย่แม้จะเริ่มต้นได้อย่างสวยงาม เป็นเพราะรายการของจางเย่ที่ทำให้ยอดผู้ชมของเขาถูกดึงออกไป แล้วทีมรายการออกมาเต้นจะไม่เกลียดหมอนั่นได้อย่างไร เห็นจางเย่ผู้ซึ่งควรเป็นวีรบุรุษกลับถูกต้อนไปนั่งโต๊ะมุมซอกหลืบ เฉินเหยี่ยก็รู้แล้วว่าสถานีมีทีท่าต่อเขาอย่างไร คนอื่นๆ ก็เห็นได้ชัดเจน ว่าไม่ว่าจางเย่จะเก่งกาจแค่ไหน หมอนี่ก็ไม่มีทางได้ตำแหน่งสำคัญใน CCTV! ก่อเรื่องวุ่นวายในสถานีไม่เว้นวัน แม้แต่หัวหน้าสถานียังไม่อยากจะเห็นหน้าเขา!
ล่วงเกินหัวหน้าสถานี
ล่วงเกิน CCTV1
ล่วงเกินทีมรายการคืนส่งปี
ยังคิดจะรอดหรือ? ยังคิดจะหนีได้?
บนเวทีนั้น หัวหน้าสถานีพูดใกล้จบแล้ว ไม่ว่าจะเป็นคำชม ข้อสังเกต หรือพนักงานดีเด่น แต่เขาไม่พูดถึงจางเย่เลยแม้แต่น้อย จากนั้น ผู้บริหารของสถานีอีกคนก็ขึ้นเวที และเช่นเดียวกัน ชื่อของจางเย่ไม่มีใครพูดถึง ดูเหมือนทุกคนจะตั้งใจเลี่ยงชื่อเขาเต็มที่ ไม่อยากจะมีความข้องแวะเกี่ยวข้องกับเขาเลยสักนิด
แล้วการแสดงของงานประจำปีเริ่มต้นอย่างเป็นทางการ
เฉินเหยี่ยประกาศ “สำหรับรายการแรก ขอเชิญพบกับการแสดง “แท็ปแดนซ์”ผู้แสดงจาก CCTV1!”
เสียงปรบมือดังกระหึ่ม
การเต้นเริ่มต้นขึ้น
“โอ๊ะ ใช้ได้เลยนี่!”
“ฮ่าๆ เหล่าซุนก็เอาด้วยเหรอ?”
“เต้นได้ไม่เลว”
“เยี่ยมยอด!”
ทุกคนหัวเราะพลางส่งเสียงเชียร์!
นี่คือสิ่งที่เกิดขึ้นในงานเลี้ยงพนักงานประจำปี การแสดงจำนวนมากนั้นแม้ไม่ได้เป็นมืออาชีพ ทั้งยังเต็มไปด้วยความผิดพลาด แต่ในเมื่อเป็นการแสดงของเพื่อนร่วมงานในบริษัท ก็ถือว่าน่าสนใจมากแล้ว ผู้ร่วมงานต่างให้ความสนใจเป็นอย่างยิ่ง
การแสดงจบลงท่ามกลางเสียงปรบมือที่ดังกึกก้อง
หัวหน้าสถานีก็หัวเราะพลางปรบมือ พยักหน้าให้การยอมรับ
CCTV1 เจียงหน่ายสยงหัวเราะ “พวกเราไม่เลวเลยล่ะสิ?”
หัวหน้าสถานีช่องอื่นที่อยู่ทางด้านข้างก็กล่าว “ไม่เลว ไม่เลว”
“เด็กพวกนี้ซ้อมกันมาตั้งเดือนนึงเชียวนะ” รองผู้อำนวยการเจียงหย่วนกล่าว
ขณะนั้นเอง พิธีกรก็กลับขึ้นไปบนเวทีใหม่อีกครั้ง
พิธีกรหญิงเจียเจียหัวเราะอย่างร่าเริง ประกาศต่อว่า “เอาล่ะค่ะ ช่วงต่อไปคือเวลาที่ทุกคนรอคอย ได้เวลาจับรางวัลแล้ว เราจะจัดขึ้นหลังการแสดงแต่ละช่วง รางวัลมีจำกัดนะคะ มาดูกันดีกว่าว่าใครจะเป็นผู้โชคดี!”
“ใช่แล้วครับ” พิธีกรชายยิ้ม “มาดูกันดีกว่าว่ารอบแรกมีของรางวัลอะไรบ้าง ดูบนหน้าจอข้างเวทีได้เลยครับ”
บนจอ ภาพของของรางวัลที่จัดเตรียมไว้ก็ปรากฏขึ้น
พิธีกรหญิงอุทาน “เป็นบัตรของขวัญจากเว็บช็อปปิ้งออนไลน์ค่ะ”
พิธีกรชาย “แต่ละใบมีมูลค่าห้าร้อยหยวน มีทั้งสิ้นยี่สิบใบ จับพร้อมกันแค่ครั้งเดียว มาดูกันดีกว่าว่าใครจะโชคดี เหล่าเฉิน?”
เฉินเหยี่ยยิ้ม “เอาล่ะครับ งั้นผมจัดการละนะ”
เฉินเหยี่ยยืนอยู่หน้าคอมพิวเตอร์ด้านข้างเวที ซึ่งเป็นอุปกรณ์จับฉลากในวันนี้ เครื่องจะทำการสุ่มจับชื่อผู้ชนะรางวัลโดยอัตโนมัติ
หน้าจอของระบบแสดงขึ้นบนจอใหญ่เช่นกัน
ทุกคนในงานต่างตื่นเต้นกันขึ้นมาแล้ว!
“เริ่มสักที!”
“ของฉัน! ของฉัน! ของฉัน!”
“แต่ละใบมีมูลค่าห้าร้อยหยวนเชียวนะ ไม่น้อยเลย!”
“นั่นสิ รางวัลแรกของปีนี้ก็ดีขนาดนี้แล้ว? งั้นชิ้นหลังๆ ต้องดีกว่านี้แน่!”
“ฉันอยากเห็นเป็นบ้า!”
“ขอฉันสักใบน่า ปีที่แล้วไม่ได้รางวัลอะไรเลย!”
ที่โต๊ะของ CCTV14
ฮาฉีฉีกล่าว “ได้เวลาวัดดวงแล้ว”
เสี่ยวหวังกับคนอื่นๆ ที่ยังคงหงุดหงิดกับเหตุการณ์ก่อนนี้ไม่ได้สนใจรางวัลสักเท่าไร
จางจั่วเบะปาก “พวกเราซวยแต่หัววัน ท่าทางจะไม่ได้อะไรหรอก”
เหยียนเทียนเฟยเองก็ไม่สนใจ เขายังคิดอยู่ว่าจะแย่งชิงโบนัสของจางเย่กลับมาได้อย่างไร เพราะเขารู้ว่าจางเย่ไม่มีทางยอมแพ้แบบนี้แน่!
มีแต่จางเย่ที่ไม่สนใจ ทำท่าจิ้มนี่นั่นอยู่กลางอากาศ ไม่มีใครรู้ว่าเขากำลังทำอะไร
ฮาฉีฉีกับคนอื่นๆ หันมองผู้กำกับจางด้วยความแปลกใจ ก่อนหันไปมองเวที
แหวนเกม :
ร้านค้า
รัศมีแห่งโชค (อัปเกรด) เปิดใช้งาน!
จางเย่ไม่ลังเลใจที่จะทำเลยสักนิด เขามองค่าชื่อเสียงที่ลดลงตาไม่กระพริบ ตั้งแต่เขาใช้ไปจนหมดในรอบก่อน จางเย่ก็ไม่ได้ใช้แหวนมากนัก เขาสะสมชื่อเสียงทรัพยากรมาตลอดช่วงเวลานี้ เวลาผ่านไปจนถึงตอนนี้ ชื่อเสียงของเขาเพิ่มขึ้น ค่าชื่อเสียงในแหวนก็เพิ่มมากจนน่ากลัว มากชนิดมีเหลือเกินพอจะใช้งานจนบรรลุวัตถุประสงค์!
—100000！
—100000！
ทุกวินาทีที่ผ่านไป คือค่าชื่อเสียงหนึ่งแสนที่ถูกหักลบออก!
อีกด้าน เฉินเหยียนหัวเราะร่าก่อนกดปุ่มสุ่มรายชื่อ "เยี่ยม เริ่มเลย!"
หน้าจอมีช่องอยู่ยี่สิบช่อง แต่ละช่องคือผู้ชนะการจับรางวัล ขณะนี้ แต่ละช่องล้วนมีภาพของพนักงานสลับไปมาอย่างรวดเร็ว ในช่องสาม ภาพของฮาฉีฉีปรากฏขึ้นแวบหนึ่งก่อนเปลี่ยนเป็นคนอื่น รางวัลทั้งยี่สิบช่องแยกจากกันเด็ดขาด ดังนั้นภาพในแต่ละช่องจึงต่างกันไป ลำดับเองก็เกิดการสุ่มเต็มรูปแบบ!
ทุกคนต่างสนใจบนหน้าจอ
เฉินเหยี่ยจับไมค์ร้องถาม “ขอเชิญหัวหน้าสถานีสั่งหยุดดีไหมครับ?”
พิธีกรหญิงคนหนึ่งหัวเรา “งั้นต้องขอเชิญหัวหน้าสถานีแล้วล่ะค่ะ สำหรับรางวัลแรก”
หัวหน้าสถานียิ้ม หยิบไมโครโฟนขึ้น “ผลัดกันสั่งหยุดแล้วกันนะ เหอ ๆ ฉันก่อนล่ะ” เขาพูดเบาๆ พลางมองบนหน้าจอ “หยุด”
เฉินเหยี่ยกดปุ่มหยุดในทันใด!
รางวัลแรกสุ่มชื่อได้แล้ว!
แต่เมื่อพวกเขาเห็นว่าหยุดที่ภาพของจางเย่ ทุกคนก็ตะลึง!
พรืด!
ทำไมเป็นหมอนี่เนี่ย?
อวี๋อิ่งอี๋อัศจรรย์ใจ พลางปิดปากหัวเราะ!
ทั้งฮาฉีฉีและเสี่ยวหวังก็ระเบิดเสียงหัวเราะขึ้นพร้อมกัน!
เหยียนเทียนเฟยก็อดหัวเราะไม่ได้!
คนของช่องสิบสี่ล้วนหัวเราะ!
ภาพแรกพร้อมชื่อของจางเย่ปรากฏอยู่บนจอ!
จางจั่วหัวเราะลั่น “ผู้กำกับจาง ยินดีด้วย!”
“เริ่มต้นได้ดี เริ่มได้ดี!” เลขาฯ ของเหยียนเทียนเฟยแสดงความยินดีกับเขา
เฉินเหยี่ยสีหน้าเครียด ยังคิดอยู่ว่าทำไมถึงได้บังเอิญนัก ทำไมยิ่งไม่อยากเห็นหน้ามัน ไอ้หมอนี่ถึงได้โผล่หัวมาหลอกหลอนนัก!
พนักงานคนอื่นๆ ของ CCTV ก็คิดแบบนี้เช่นกัน บังเอิญเกินไปแล้ว แต่พอคิดให้ดี ความจริงแม้โอกาสได้รางวัลจะไม่มาก แต่ก็ยังมากกว่าซื้อหวย พวกเขามีกันไม่กี่ร้อย โอกาสชนะก็อย่างนั้นเอง เพียงแต่บังเอิญไปตกใส่หัวจางเย่ก็เท่านั้น
เจียงหน่ายสยงส่ายหน้า โชคดีเป็นบ้า
ทีมรายการคืนส่งปีก็ต่างพากันขมวดคิ้ว ทั้งยังพูดไม่ออกอยู่บ้าง
หัวหน้าสถานีมองบนจอ ไม่ได้พูดอะไร เพียงยื่นไมค์ให้กับรองหัวหน้าสถานีที่อยู่ข้างๆ
รองหัวหน้าสถานีสั่งในทันที “หยุด!”
เฉินเหยี่ยชะงักก่อนสั่งหยุด!
รางวัลที่สองมีผู้ได้ไปแล้ว แต่ว่าเมื่อเห็นภาพบนจอ ทุกคนก็ต้องตะลึงอีกครั้ง!
เชี่ย!
ทำไมเป็นจางเย่อีกแล้ว?
มันจะบังเอิญไปขนาดไหน?
รองหัวหน้าสถานีที่สั่งหยุดรอบนี้ก็ตกตะลึง เขาส่งไมโครโฟนให้คนถัดไปแบบงงๆ
รองหัวหน้าสถานีโจวถือไมค์สั่ง “หยุด”
เฉินเหยี่ยกดปุ่ม
ยังคงเป็นภาพของจางเย่!
คนถัดไปก็ว่า “หยุดได้แล้ว”
รางวัลที่สี่ปรากฏผล!
ภาพของจางเย่ยังคงโชว์หราอยู่บนหน้าจอ!
“หยุด!”
——จางเย่
“หยุดเถอะ”
——จางเย่
“อืม หยุด”
——ยังคงเป็นจางเย่
เหล่าหัวหน้าสถานีสั่งหยุดไปยี่สิบครั้ง เฉินเหยี่ยกดสั่งหยุดไปยี่สิบครั้ง ภายใต้สายตาตกตะลึงของทุกคน รางวัลบัตรกำนัลทั้งยี่สิบใบล้วนถูกจางเย่ชิงเอาไป!
ไม่มีใครหัวเราะออกแล้ว!
ไม่แม้แต่คนในโต๊ะของ CCTV14 เอง พวกเขาต่างจ้องจางเย่เขม็ง ปากอ้าตาค้าง!
เชี่ย!
เกิดเชี่ยไรขึ้นเนี่ย?
ทำไมดวงดีขนาดนี้?
เหล่าหัวหน้าสถานีสีหน้ายิ่งจืดเจื่อน ส่วนสีหน้าของเหล่าทีมงานผลิตรายการคืนส่งปีก็ยิ่งขุ่นเขียวด้วยความโมโห มารดามัน! นายกวาดไปยี่สิบรางวัลเลยงั้นเรอะ? ก่อนออกจากบ้านสาดเลือดไก่ไปกี่ตัววะ!?


[Go To Next Chapter]( ./60.md)