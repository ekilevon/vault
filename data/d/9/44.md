##บทที่ 847 : ฝุ่นจางลงแล้ว!
พอมีข่าวออกมา ในสถานีก็พลันโกลาหล!
"ปะ...เป็นความจริงรึนี่?"
"หัวหน้ากวนถูกสั่งสอบ?"
"จบกัน จะเกิดเรื่องแล้ว! จะเกิดเรื่องใหญ่แล้ว!"
" 'จะ' อะไรกัน? เรียกว่าเกิดเรื่องใหญ่แล้วต่างหาก!"
"ไวเกินไปไหม? บอกว่าจะลงมือก็ลงมือ?"
"หัวหน้ากวนไปล่วงเกินใครเข้าน่ะ? สรุปหวังเฮ่อนั่นเป็นใครกันแน่?"
"จะเปลี่ยนฟ้า (1) แล้วคราวนี้!"
"แค่เรื่องงานของหวังเฮ่อ ทำไมถึงได้บานปลายมาขนาดนี้?"
แน่นอน จากเรื่องเล็ก ๆ อย่างการใช้อำนาจขัดขวางหวังเฮ่อไม่ให้ได้งานในสถานีโทรทัศน์อื่น กลับกลายเป็นเรื่องใหญ่จนไม่มีใครคาดคิด สำหรับกวนหยุนไห่และคนอื่น ๆ แล้วเรื่องนี้เป็นเพียงเรื่องเล็กน้อยไม่มีความสำคัญ ด้วยฐานะในวงการของเขา สิ่งที่เขาพูดถือเป็นที่สุด คนต่ำต้อยอย่างหวังเฮ่อยังจะก่อคลื่นลมอะไรได้? ถ้ากวนหยุนไห่ต้องการให้แบน เช่นนั้นก็คือแบน ถ้าเขาไม่อยากเห็นหน้าอีก ก็นับว่าไม่มีทางได้โผล่หน้าแล้ว นี่คืออำนาจและอิทธิพลในมือของกวนหยุนไห่ แต่บัดนี้ ผู้มีอิทธิพลเหนือกว่ากวนหยุนไห่ปรากฏตัว สถานการณ์กลับตาลปัตร เรียกว่าวิธีการที่กวนหยุนไห่ใช้กับหวังเฮ่อ ถูกพลิกกลับมาใช้กับตนเอง!
ใช้อำนาจมาบีบคั้นผู้คน?
งั้นก็ต้องเตรียมใจไว้ว่าวันหนึ่งจะถูกคนใช้อำนาจข่มกลับเช่นกัน!
ทำชั่ว ยังคิดจะรอดพ้นผลกรรม?
……


ไม่กี่นาทีให้หลัง
กวนหยุนไห่ผู้ซึ่งตลอดเวลาไม่ยอมโผล่หัว กลับปรากฏตัวที่ชั้นสี่อย่างน่าอัศจรรย์ต่อหน้าไป๋ลี่และพวกจางเย่ คราวนี้เขาตระหนกแล้วจริง ๆ!
"หัวหน้ากวน!"
"หัวหน้ากวน!"
เลขาฯ หลิ่วกับหัวหน้าเฉินไม่ทราบจะทำอย่างไรดี ทั้งสองนึกกระวนกระวายเป็นกำลัง ถ้าหัวหน้ากวนถูกตรวจสอบ พวกเขาก็อาจโดนหางเลขไปด้วย เรื่องเงิน? เลขาฯ หลิ่วและหัวหน้าเฉินปัดความรับผิดชอบออกไปไม่ได้แน่นอน เรื่องนี้เป็นผลกระทบต่อเนื่อง ถ้าหัวหน้ากวนล้ม พวกเขาก็ต้องจบสิ้นไปตามกันแน่นอน!
กวนหยุนไห่ไม่สนใจพวกเขา แต่เดินตรงไปหาไป๋ลี่ “ลี่ลี่ เกิดอะไรขึ้น? มาได้ยังไง? มาถึงนี่ ไม่โทรหาอากวนหน่อยหรือ? บอกก่อนสิ จะได้จองร้านอาหารคุยกันสะดวก ๆ !” เมื่อไป๋ลี่ยังเด็ก เธอเคยเจอกวนหยุนไห่หลายครั้ง ทั้งสองรู้จักกันเป็นการส่วนตัว
ไป๋ลี่มองเขา พูดเสียงเรียบ "ฉันมานานแล้ว"
กวนหยุนไห่แสร้งบื้อ "ผมออกไปจัดการธุระข้างนอก ไม่มีใครบอกผมเลย"
ไป๋ลี่กล่าว "เรื่องนั้นฉันไม่รับรู้"
กวนหยุนไห่ "ผมเพิ่งได้รับข่าวนี่แหละ คนของคณะกรรมการตรวจสอบมาได้ยังไง? นี่...นี่มันเรื่องอะไรกัน? ลี่ลี่ มีเรื่องเข้าใจผิดกันหรือเปล่า?"
ไป๋ลี่ยืดมือออกมา "เมื่อกี้ฉันมาหาคุณ คุณไม่อยู่ ตอนนี้เรื่องมาถึงขั้นนี้ก็เกินขอบเขตการควบคุมของฉันไปแล้ว คุณมาพูดอะไรกับฉันก็ไร้ประโยชน์!" ก่อนหันไปมองจางเย่ "อาจารย์จาง พวกเรากลับกันดีไหมคะ?"
"ครับ" จางเย่หมุนตัว
ไป๋ลี่กล่าวอย่างสุภาพ "เชิญค่ะ"
"เชิญคุณก่อนเลยครับ" จางเย่ตอบกลับด้วยความสุภาพ
กวนหยุนไห่กระวนกระวายแล้ว "ลี่ลี่ ลี่ลี่!"
ไป๋ลี่ไม่หันกลับมา
กวนหยุนไห่กระเสือกกระสนคว้าความหวังสุดท้าย "หวังเฮ่อ เสี่ยวหวัง!"
หวังเฮ่อหันมองเขา ไม่รู้ควรพูดยังไง
กวนหยุนไห่รีบพูด "ก่อนนี้พวกเราเข้าใจผิดกัน พวกเรา..."
ไป๋ลี่เรียกในทันที "ไปเร็วน้องชาย"
หวังเฮ่อพยักหน้า เดินจากไปพร้อมกัน
กวนหยุนไห่ตะลึงลานอยู่กับที่ เหงื่อกาฬแตกพลั่ก!
เขาทราบว่าตนเองจบสิ้นแล้ว!
ถ้าคณะกรรมการตรวจสอบความประพฤติลงมาตรวจสอบจริงล่ะก็ เขาหนีไม่รอดแน่!
ทำไมกลายเป็นแบบนี้?
ทำไมถึงกลายเป็นแบบนี้ไปได้?
กวนหยุนไห่สำนึกเสียใจจนไส้เขียว (2) ถ้าหากเขาไม่เอาความโกรธแค้นไปลงใส่หวังเฮ่อ ถ้าหากวันนี้เขายอมให้จางเย่กับหวังเฮ่อเข้าพบ กระทั่งตอนที่ที่ไป๋ลี่มาถึงในวันนี้ เขาก็ยังเหลือโอกาสสุดท้ายอยู่ ปรากฏว่าเขาทำพลาดไปจนหมดสิ้น ดังนั้น จึงไม่มีคำว่าถ้าหากให้เขาอีก!
……


หน้าประตูใหญ่ของสถานี
ไป๋ลี่นำพวกเขาเข้าไป ตามด้วยคนของคณะกรรมการตรวจสอบความประพฤติ
ไป๋ลี่ทำหน้าที่ของเธอแล้ว เธอให้โอกาสกวนหยุนไห่โดยการก่อความวุ่นวายที่นี่ แต่กวนหยุนไห่ยืนกรานจะไม่พบหน้าเธอ ฉะนั้นจึงไม่จำเป็นต้องพูดอะไรอีกแล้ว ต่อให้ไม่มีคำสั่งของรองฯ อู๋ กวนหยุนไห่ก็มีความผิดแต่แรก มีบ้านเล็กบ้านน้อย ก่อเรื่องวุ่นวายใหญ่โต แล้วยังระบายโทสะใส่หวังเฮ่อ พอจางเย่พาคนไปเจรจา ยังไม่ยอมไว้หน้า สั่งคนขวางเขาไม่ให้เข้าไปอีก บอกว่าอะไร? ผู้ไม่มีส่วนเกี่ยวข้องห้ามเข้า? คนนอกห้ามเข้าไปในสถานี? ได้ ในเมื่ออยากให้เป็นทางการนัก อย่างนั้นเรื่องนี้ก็ทำให้มันเป็นทางการแล้วกัน! มีบ้านเล็กแล้วยังจะทำกร่าง ขอดูหน่อยซิว่าเรื่องแดงขึ้นมาแล้วนายจะว่าอะไรได้อีก?
ชั้นล่าง
ไป๋ลี่กล่าว "เรื่องเสร็จแล้ว ฉันก็ควรกลับแล้วล่ะ"
หวังเฮ่อจับมือไป๋ลี่ "ขอบคุณครับ วันนี้รบกวนคุณมาก ๆ ต้องให้คุณวิ่งขึ้นวิ่งลง ผมขอเลี้ยงข้าวขอบคุณสักมื้อได้ไหมครับ?"
ไป๋ลี่ส่ายหน้ายิ้มให้ “ไม่ต้องเลี้ยงข้าวหรอก ไว้ครั้งหน้าเถอะ เสี่ยวหวังใช่ไหม? แค่เรื่องเล็ก ไม่ต้องขอบคุณหรอก จากนี้ไปกวนหยุนไห่ต้องรับผลกรรมของตัวเองแล้ว เขาคงมาก่อเรื่องกับเธอไม่ได้อีก หางานให้สบายใจเถอะ ถ้ามีปัญหาอะไร ให้อาจารย์จางติดต่อฉันแล้วกัน เดี๋ยวฉันดูแลเอง จะเป็นสถานีไหนก็ได้ บอกฉันว่าอยากทำงานที่ไหน ฉันจะจัดการให้ ต่อให้เธอยังอยากทำงานที่เหอเป่ยต่อ ก็ทำได้ สถานีอื่นฉันยังไม่กล้ารับปาก แต่เธอวางใจได้ ถ้าอ้างชื่อฉันที่เหอเป่ย ไม่มีใครกล้าหาเรื่องเธอแน่นอน!”
คำพูดนี้ฟังดูใหญ่โต
แต่ว่าไป๋ลี่มีความสามารถจะพูดเช่นนี้จริง ๆ!
หวังเฮ่อขอบคุณจากใจจริง "ขอบคุณครับพี่ไป๋ เรื่องงานผม ผมจัดการต่อเองได้ ขอแค่กวนหยุนไห่ไม่ขวางผม ผมเชื่อว่าตัวเองมีความสามารถเพียงพอ"
"อย่างนั้นก็ดี" ไป๋ลี่ยิ้ม "ฉันว่าเธอไม่เลวเลยนะ"
จางเย่หัวเราะ "พี่ไป๋ วันนี้ขอบคุณมากครับ"
ไป๋ลี่หันมาตอบจางเย่ด้วยน้ำเสียงสุภาพพอควร "อาจารย์จาง อย่าพูดอย่างนั้นสิ เรื่องนี้สมควรต้องจัดการอยู่แล้ว แค่เรื่องเล็กน้อย มาขอบคุณอะไรกันคะ ฉันยังมีประชุมที่ทำงานอยู่ หัวหน้าก็รอฉันกลับไป วันนี้ฉันคงไม่อยู่ต่อแล้ว ขอตัวนะคะ"
จางเย่ยิ้ม "ครับ ไว้วันหลังไปกินข้าวกัน"
"ค่ะ ไม่มีปัญหา" ไป๋ลี่กล่าว "ยังคงประโยคเดิม ต่อไปถ้ามีเรื่องเล็กน้อยแค่นี้ คุณติดต่อฉันได้โดยตรงนะคะ ฉันจะช่วยจัดการให้"
เรื่องในวันนี้ออกจะพิเศษอยู่บ้าง จางเย่ลงมือเองไม่สะดวก จึงต้องรบกวนคุณอู๋ เขาย่อมไม่ต้องการรบกวนเลขาฯ ไป๋อีก แม้อีกฝ่ายจะพูดเช่นนี้ จางเย่ย่อมต้องตอบกลับ "ได้ครับ งั้นผมไปส่งนะ ขับรถมารึเปล่าครับ?"
"ไม่ต้องหรอกค่ะ เดินนิดเดียวเอง รถฉันจอดอยู่ฟากโน้น" ไป๋ลี่อำลากับซูหงเอี้ยนอีกคำก่อนข้ามถนน ขึ้นรถแล้วขับออกไป
เลขาฯ ไป๋ไปแล้ว พวกเขาก็คุยกันได้ง่ายขึ้น
หวังเฮ่อมองจางเย่ "ไอ้จาง วันนี้ไม่พูดมากแล้ว ฉันติดหนี้นายครั้งหนึ่ง"
"เฮ้ย พูดอะไร" จางเย่หัวเราะ "หนี้ไม่หนี้อะไรกัน ตอนอยู่มหา' ลัยไม่เห็นเกรงอกเกรงใจกันแบบนี้"
หวังเฮ่อหัวเราะ "นายช่วยฉันจัดการเรื่องใหญ่ขนาดนี้ ฉันจะไม่เกรงใจสักหน่อยได้เรอะ เพราะเรื่องของฉัน นายต้องติดค้างบุญคุณใครแค่ไหนกัน?"
จางเย่ส่ายหน้า "ไม่หรอก"
คุณอู๋เป็นแฟนสาวของเขา ย่อมไม่ต้องพูดกันเรื่องบุญคุณ ไป๋ลี่เป็นเลขานุการของคุณอู๋ เธอช่วยคุณอู๋จัดการธุระก็ถือเป็นหน้าที่ของเธอ จางเย่ขอบคุณไป๋ลี่ ถือเป็นเรื่องสมควร แต่เรียกว่าติดค้างบุญคุณเลขานุการไป๋ยิ่งใหญ่อะไร เขาไม่คิดเช่นนั้น
หวังเฮ่อมองตามท้ายรถของเลขานุการไป๋ "เพื่อนนายคนนี้ ต้องเส้นใหญ่มากแน่ ๆ!"
จางเย่พูดอือออ "แน่นอน"
หวังเฮ่อยิ้มเจื่อน “ฉันไม่เคยเห็นใครวางอำนาจแบบนี้มาก่อนเลย พี่ไป๋ดูไม่เหมือนจะทำอะไรแบบนี้ได้ ดูเป็นแค่คนธรรมดา ๆ ไม่ได้ดูโดดเด่นอะไร ใครจะไปคิดว่าสุดท้ายกลับเป็นคนใหญ่คนโตที่แค่ตวาดก็ทำให้ทุกคนต้องยอมสยบ ไม่มีใครกล้าหยุดเธอ ปล่อยเธอผลักเปิดประตูไปทีละบาน! ฉันว่าความโกรธของฉันได้รับการระบายแล้วล่ะ! เธอก่อเรื่องได้ตามใจชอบจริง ๆ”
ซูหงเอี้ยนหรี่ตามองจางเย่ "เลขานุการไป๋คนนี้ทำอะไรนะ่?"
จางเย่กล่าว "ย่อมต้องเป็นคนควบคุมดูแลพวกเขาอยู่แล้ว"
"SARFT?" ซูหงเอี้ยนถาม
จางเย่ส่งเสียงตอบในลำคอ
ซูหงเอี้ยนถามต่อ "ฉันได้ยินว่า เลขาฯ ไป๋คนนี้มีความสัมพันธ์กับทางสถานีเหอเป่ย? แถมยังสนิทกันมาก?"
จางเย่ยักไหล่ "เรื่องนี้ผมก็ไม่แน่ใจ"
ซูหงเอี้ยนมองจางเย่จากหัวจรดเท้า "นับวันยิ่งใหญ่โตนะ รู้จักคนมากอีก? ต่อไปมีเรื่องอะไร สงสัยครูคงต้องมาหาเธอบ่อย ๆ แล้วสิ"
จางเย่พูดด้วยความยินดี "เรื่องนี้ต้องแน่นอนอยู่แล้ว เรื่องของอาจารย์คือเรื่องของผม"
หวังเฮ่อโบกมือ "ไปกัน วันนี้ผมเลี้ยงเองครับ พวกเราไปดื่มกันหน่อยเถอะ!"
"นายไม่เลี้ยงหรือจะให้ฉันเลี้ยง? ไป!" จางเย่หัวเราะ
หวังเฮ่อทำเสียงเข้ม "กับคำพูดนิด ๆ หน่อย ๆ นายยังจะจับผิดฉันเรอะ?"
จางเย่ "อ่ะแน่นอน"
หวังเฮ่อ "..."
ซูหงเอี้ยนหัวเราะเบา ๆ "พวกเธอสองคนนี่นะ!"
……


พอกลับบ้านตอนเย็น
จางเย่โทรหาอู๋เจ๋อชิง จึงทราบอีกสถานะของไป๋ลี่ ที่แท้เธอเป็นหลานสาวของอันดับหนึ่งในสถานีเหอเป่ย ถ้าเป็นเช่นนี้ ก็ไม่น่าแปลกที่อีกฝ่ายไม่เกรงใจทางสถานี!
"เลขาฯ ไป๋นิสัยไม่เลวเลย" จางเย่เอ่ยชม
คุณอู๋กลับหัวเราะ "เหมือนเธอมากล่ะสิ?"
จางเย่พยักหน้า "ก็นิดหน่อย"
คุณอู๋กล่าว "เลขาฯ ไป๋ไม่ได้เจ้าอารมณ์อย่างเธอ อย่างน้อยก็ยังยอมอยู่ในกฏระเบียบของหน่วยงาน ไหนเลยจะเหมือนเธอ ระเบิดง่ายแบบนั้น เหมือนล่วงเกินคนไม่มากพออย่างนั้นแหละ ถ้าวันนี้ฉันไม่ส่งเสี่ยวไป๋ไปล่ะก็ กลัวเธอจะลงไม้ลงมือจริง ๆ นะ คิก ๆ"
ด้านนอกอากาศเย็นอยู่บ้าง จางเย่จึงสูดจมูกครั้งหนึ่ง "คุณคิดมากไปแล้ว"
คุณอู๋ว่า "วันนี้อากาศเย็น สวมเสื้อผ้าหนาหน่อยนะ"
"ครับ"
"สวมแจ็กเก็ตตัวเดิมนั่นอีกแล้วเหรอ?"
"คุณรู้ได้ยังไง?"
"อย่าขี้เหนียวนัก หนาวไปเดี๋ยวก็ป่วยเอาหรอก ถึงเธอจะไม่ใช่ศิลปินสายไอดอล แต่เสื้อผ้าเครื่องแต่งกายจะไม่น่าดูนักได้หรือ? กลับไปหาเสื้อกันหนาวหนา ๆ มาใส่นะคะ
"ทราบแล้วครับผม"


****************************************************
(1) เปลี่ยนฟ้า (变天) คือเกิดความเปลี่ยนแปลงครั้งยิ่งใหญ่จนต้องเปลี่ยนตัวผู้นำ หรือเปลี่ยนแปลงระเบียบที่เคยปฏิบัติสืบกันมา
(2) คนเมื่อเสียชีวิต ลำไส้และอวัยวะภายในกลายเป็นสีเขียวคล้ำเพราะไม่มีออกซิเจน (สีแดงในเลือดคือฮีโมโกลบินที่จับกับออกซิเจน) ดังนั้น เสียใจจนไส้เขียว คือการบอกว่าเสียใจจนตาย




[Go To Next Chapter]( ./45.md)