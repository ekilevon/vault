##บทที่ 871 ใบชาราคาเทียมฟ้า!
เพียงชั่วข้ามคืน ก็แทบไม่มีใครอีกที่ไม่รู้จักชื่อต้าหงเผา!
ทว่าย่อมมีชาวเน็ตบางส่วนโต้เถียงกันเพราะไม่ยอมรับเรื่องนี้
“ดีขนาดนั้นเชียว?”
“โม้ละมั้ง?”
“นั่นสิ ทำไมมีแต่ข่าวต้าหงเผาเต็มไปหมด?”
“ถึงจะดียังไงก็คงสู้หลงจิ่ง(1)ไม่ได้หรอกมั้ง?”
“จางเย่ปั้นเรื่องขึ้นมาเองมากกว่า! ยกย่องสรรเสริญอะไรกัน ไร้สาระ!”
“หลงจิ่งจากซีหูที่แพงที่สุดของปีที่แล้ว ได้ยินว่ากิโลละหกเจ็ดหมื่น ต้าหงเผาจะแพงสู้หลงจิ่งได้รึ? นั่นมันชาชั้นยอดเชียวนะ!”
“นั่นสิ พวกนั้นขี้โม้เป็นบ้า!”
“เอาชาอู่หลงมาเทียบชาเขียว นี่มันคนละชั้น!”
“ใช่ ใบชาชั้นจักรพรรดิมันต้องชาเขียวสิ!”
ทว่าไม่นานก็มีคนออกมาตีแสกหน้า!
บนเวยป๋อ มีบริษัทชาชื่อดังเขตเจ้อเจียงแห่งหนึ่งออกมาโพสต์ข้อความ——เขาคนหนึ่งล่ะ ที่ยินดีจ่ายหนึ่งแสนหยวนแลกกับใบชาต้าหงเผาห้าสิบกรัม!
ตอนนี้เอง ที่ชาวเน็ตพากันตื่นตะลึง!
“อะไรนะ?”
“หนึ่งแสน?”
“เพื่อห้าสิบกรัม?”
“เชี่ย! มีอะไรผิดพลาดรึเปล่า?”
“แพงขนาดนั้น? เป็นไปไม่ได้!”
แต่ไม่ทันไร ก็มีประธานสมาคมธุรกิจชาอีกคนหนึ่งออกมาเสนอราคาเช่นกัน ซ้ำยังแนบเบอร์โทรติดต่อมาด้วย “นี่คือเบอร์ออฟฟิศผม ใครมีใบชาต้าเผาก็ติดต่อเลขาผมได้เลย ผมให้สามสิบกรัมหนึ่งแสนหยวน ราคาต่อรองกันได้”
“เชี่ย!”
“เสนอราคามาอีกแล้ว?”
“คราวนี้แพงกว่าเดิมอีก!”
“สามสิบกรัมให้ราคาแสนหยวน? บ้าไปแล้ว!”
จากนั้น ก็มีข้อความเสนอราคาผุดขึ้นมาเป็นโขยง!
ประธานกลุ่มธุรกิจอสังหาฯ เขตเมืองหลวง “งานอดิเรกเพียงอย่างเดียวของฉัน ก็คือการดื่มชา ขอถามด้วยคนว่ามีใบชาต้าหงเผาไหม? จะให้ราคาอย่างงาม ไม่ขอเยอะ สักสิบยี่สิบกรัมก็เกินพอ ถ้าใครมีหรือทราบว่าใครมีต้าหงเผาอยู่ โปรดติดต่อฉันโดยตรง”
บริษัทของเล่นแห่งหนึ่ง “สิบกรัม หกหมื่น!”
ทายาทธุรกิจชื่อดังในอินเทอร์เน็ต “ร้อยกรัม! ฉันให้ห้าแสนหยวน!”
“หกแสน!”
“หกแสนห้าหมื่น!”
มีการเสนอราคาสูงขึ้นเรื่อยๆ
จนในที่สุดทายาทธุรกิจผู้นั้นเกิดวุ่นวายใจ จึงฟันราคา “ฉันก็ให้หกแสนห้าหมื่น แต่ไม่เอาเยอะแล้ว ยี่สิบกรัมก็ได้! ใครมีติดต่อด่วน!”
และนี่ก็คือราคาสูงสุดในขณะนี้!
ชาวเน็ตล้วนปากอ้าตาค้าง!
“นี่หรือโลกของคนรวย?”
“แม่ง ยอมจ่ายหกแสนกว่าเพื่อซื้อใบชา? แถมยังแค่ยี่สิบกรัมอีก?”
“สุดยอด!”
“ฉิบหาย เมื่อกี้ใครบอกว่าราคาต้าหงเผามันไม่เท่าไรไง? เมื่อกี้ใครบอกถึงแพงก็สู้หลงจิ่งของซีหูไม่ได้? หลงจิ่งต่อให้แพงก็ยังขายเป็นกิโล แต่ต้าหงเผาล่ะ? ถึงกับซื้อกันเป็นกรัม! ราคาต่างกันลิบ! โคตรแพง!”
“ใครมีต้าหงเผาสักกรัมสองกรัมทำไมไม่เอาออกมาขายล่ะ?”
“ไม่เห็นใครพูดอะไร ไม่มีใครมีล่ะมั้ง”
“นั่นสิ ตอนนี้ต่อให้มีเงินทองมากมายก็หาซื้อไม่ได้!”
“ต้าหงเผาไปอยู่ไหนหมดนะ?”
“ถ้าจะถามว่าใครมีชานี่ คงมีแค่จางเย่เท่านั้นล่ะ!”
“อาจารย์จางเย่ไม่ขัดสนเรื่องเงิน คงไม่เอามาขายหรอก”
“เพราะงั้นราคาถึงได้สูงขนาดนั้นไงเล่า!”
“จางเย่สายตาเฉียบแหลมเป็นบ้า! ฉันละยอมรับเลย ไปขุดหาสมบัติที่สาบสูญไปหลายปีขนาดนี้มาทำเงินได้ยังไงกันนะ?”
“ฉันยังไม่อยากเชื่อเลยว่าข่าวนี้เป็นเรื่องจริง!”
……


วันต่อมา
ที่บ้านของพ่อแม่
เพิ่งจะเช้าตรู่ ก็มีเสียงเคาะประตูดังขึ้น มีแขกมารอที่หน้าบ้าน
แม่ไปเปิดประตู ปรากฏว่าข้างนอกมีคนยืนอยู่ประมาณแปดเก้าคน “เอ๋? พวกคุณคือ?”
คนหนึ่งกล่าว “สวัสดีพี่สาว ศาสตราจารย์จางอยู่ไหม?”
“เย่น้อยยังไม่ตื่นน่ะ” แม่ประเมินคนเหล่านั้นอย่างไม่แน่ใจ “พวกคุณมีธุระอะไรหรือ?”
คนวัยกลางคนผู้นั้นยิ้มเล็กน้อย “นิดหน่อย ผมเป็นหัวหน้าสำนักวิจัยใบชา(Tea Research Institute : TRI(1))ภายใต้สถาบันวิทยาศาสตร์การเกษตรแห่งสาธารณรัฐประชาชนจีน(Chinese Academy of Agricultural Sciences : CAAS(2)) ผมแซ่เหอ” จากนั้นก็แนะนำคนที่อยู่ด้านข้าง “ท่านนี้คือรองผู้อำนวยการ CAAS” ส่วนคนอีกคนที่มาด้วยกันเขาไม่ได้แนะนำ
คนจาก CAAS ?
แม่รู้สึกตกใจเล็กน้อย แน่นอนว่าเคยได้ยินชื่อ CAAS มาก่อน “เชิญเข้ามาข้างในก่อนเชิญๆ แต่บ้านรกหน่อยนะคะพอดียังไม่ได้จัด พวกคุณโปรดอย่าถือสา”
จากนั้น ในคณะคนเหล่านี้ก็มีอีกคนพูดขึ้น “พี่สาว พวกเราเป็นเจ้าหน้าที่รัฐบาลเขตฝูเจี้ยน”
ถัดมา มีอีกคนพูดขึ้นอีก “สวัสดีครับ พวกเราเป็นคนของกรมอุทยานอู่อี๋ซาน ขอรบกวนด้วยนะครับ
เจ้าหน้าที่รัฐฯ?
กรมอุทยาน?
ที่แท้ก็มากันสามคณะนี่เอง ไม่ใช่คณะเดียว
แม่กล่าวตะกุกตะกัก “เชิญข้างในค่ะ ฉันจะไปปลุกเย่น้อยให้นะ”
สิบนาทีให้หลัง
จางเย่ลุกจากเตียงแล้ว ความจริงจางเย่รู้จุดประสงค์ที่พวกเขามากันดี เพราะเมื่อคืน คณบดีคณะเกษตรศาสตร์มหาวิทยาลัยเป่ยต้าโทรบอกเขาว่าทาง CAAS ติดต่อมา อยากคุยกับจางเย่เรื่องต้นแม่ของต้าหงเผา จางเย่ไม่คัดค้าน เพียงแต่ไม่คิดว่าวันรุ่งขึ้นคนก็มาถึงหน้าประตูบ้านแต่เช้า ส่วนอีกสองคณะก็คงตามๆ กันมา
ทุกคนนั่งลง แม่เตรียมน้ำชงชา
จางเย่หันไป กล่าว “แม่ ชงต้าหงเผามานะ”
“...อ่า อื้ม” แม่มีสีหน้าเจ็บปวด เพราะเธอรู้แล้วว่าในอินเทอร์เน็ตตอนนี้ต้าหงเผามีราคาแพงลิบขนาดไหน!
เมื่อคนเหล่านั้นได้ยินดังนี้ ก็เก็บซ่อนท่าทีตื่นเต้นเอาไว้ไม่มิด กระหายใคร่ลิ้มลองกันอย่างยิ่ง
ผ่านไปครู่หนึ่ง ชาก็มาเสิร์ฟ
รองหัวหน้าสำนักวิจัยใบชาผุดลุกขึ้นอย่างลุกลี้ลุกลน “พี่สาว มาให้ผมยกเองเถอะ”
แม่กล่าว “ไม่ต้อง พวกคุณนั่งเถอะ”
แต่ละคนสีหน้าเคร่งเครียดนั่งตัวเกร็งสูดหายใจลึก ยกถ้วยชาขึ้นมาจิบ
“ชาดี!”
“ของดีจริงๆ!”
“กลิ่นหอมนี้...กรุ่นอบอวลอยู่เต็มปาก!”
“ดี! ดี! ดี!”
ทั่วทั้งห้องพลันระงมด้วยเสียงแซ่ซ้องชื่นชม!
รองผู้อำนวยการ CAAS ถาม “ศาสตราจารย์จาง คุณไปเจอต้าหงเผาได้อย่างไรหรือ?” ในฐานะนักคณิตศาสตร์ผู้หนึ่ง จางเย่ก็ถูกนับเป็นนักวิทยาศาสตร์ระดับสูงในสายตาคนของสถาบัน CAAS และอยู่สายอาชีพเดียวกันกับพวกเขา เมื่อจะเรียกขานก็ย่อมเรียกด้วยตำแหน่งยศของจางเย่ที่ภาควิชาคณิตศาสตร์ม.เป่ยต้า
เมื่อมีเอกสารสมัยราชวงศ์ชิงที่ศาสตราจารย์จากม.ฝูเจี้ยนค้นคว้าเจอมาด้วย จางเย่จึงไหลไปได้ ยิ้มแล้วกล่าว “ผมก็แค่ได้เรียนมาค่อนข้างเยอะ ได้เห็นอะไรมาค่อนข้างมากเท่านั้น”
หัวหน้าสำนักวิจัยใบชาพยักหน้าหนักๆ “อาจารย์จางสมกับเป็นนักวรรณคดี มีความรู้กว้างขวาง”
จางเย่ “คุณชมเกินไปแล้ว ผมก็แค่บังเอิญโชคดีเท่านั้น”
รองผู้อำนวยการจิบชาอีกอึกหนึ่ง ก่อนหันมองจางเย่ แล้วกล่าว “ศาสตราจารย์จางทราบไหมว่าพวกเรามาที่นี่ทำไม?”
“ไม่น่าจะมาเพื่อดื่มชาเพียงอย่างเดียวสินะครับ” จางเย่ส่ายหน้า เขายังไม่รู้จริงๆ
รองผู้อำนวยการยิ้ม “งั้นผมขอพูดตามตรงแล้วกัน เมื่อวันก่อนคนของ CAAS ได้ไปสำรวจที่อุทยานอู่อี๋ซาน งานส่วนใหญ่ทางเราทำไปเกือบเสร็จหมดแล้ว ข้อมูลทั้งหมดที่ส่งกลับมา ก็เป็นรองผู้อำนวยการอีกคนหนึ่งนำทีมไป คุณคงจะเห็นแล้วว่าทางสถาบันให้ความสำคัญกับเรื่องนี้มากเพียงใด”
จางเย่รับฟังอย่างสงบนิ่ง
รองผู้อำนวยการกล่าวต่อ “หลังจากที่พวกเราได้ลงพื้นที่สำรวจบริเวณรวมถึงวิเคราะห์ตัวอย่างต้นแม่ ก็สามารถชี้ชัดได้ว่านั่นคือต้าหงเผาของจริงที่สาบสูญไปเกือบร้อยปีตามเอกสาร ฉะนั้น ทาง CAAS จึงเร่งเปิดประชุมแต่งตั้งทีมวิจัยเฉพาะกิจขึ้นมา ซึ่งพวกเราไม่อยากให้กระทบกับพื้นที่รอบๆ ต้นแม่ต้าหงเผา ทั้งจากกระบวนการวิจัยในเชิงลึกต่างๆ ไปจนถึงการตอนกิ่งเพาะกล้าเพื่อขยายพันธุ์ ต้าหงเผานั้นมีมูลค่ามากเกินไป มันไม่ใช่แค่หลักฐานทางประวัติศาสตร์ แต่ยังเป็นมรดกทางวัฒนธรรมของประเทศชาติด้วย พวกเราย่อมหวังว่าจะปกปักรักษาให้ดำรงต่อไป อ่ะแฮ่ม...แต่เพราะว่ามีคุณคนเดียวที่เป็นเจ้าของต้นแม่เหล่านี้ พวกเราจึงตั้งใจจะมาขออนุญาตคุณก่อน แต่คุณวางใจได้ ผมรับประกันว่าการวิจัยเหล่านี้จะไม่ส่งผลกระทบใดๆ ให้ต้นแม่เสียหายแน่นอน ทั้งพวกเรายังสามารถใช้เทคโนโลยีใหม่ๆ ของสถาบันมาคอยบำรุงดูแลให้ต้าหงเผาแข็งแรง ปราศจากศัตรูพืช ไม่ให้ภัยธรรมชาติมากล้ำกรายได้อีกด้วย”
หัวหน้าสำนักวิจัยใบชากล่าวเสริม “เรื่องต้นแม่เหล่านั้น ทาง CAAS ต้องให้ความสำคัญยิ่งกว่าคุณแน่นอน ดังนั้นเรื่องการส่งมอบให้พวกเราดูแลรักษา คุณวางใจได้แน่”
จางเย่ถาม “งั้นผมต้องทำอะไร?”
รองผู้อำนวยการกล่าว “ไม่ต้องทำอะไร เพียงมอบอำนาจให้พวกเราก็เป็นอันเรียบร้อย”
จางเย่ยิ้ม “ได้ ไม่มีปัญหา”
คนจาก CAAS ตะลึง และไม่นึกว่าจางเย่จะเต็มใจตอบรับเช่นนี้
“เรื่องเพื่อชาติเพื่อประชา เรื่องสืบต่อมรดกทางวัฒนธรรม ผมไม่เคยอิดออดอยู่แล้ว” จางเย่หัวเราะเบาๆ “พวกคุณพูดถูก ต้นแม่ต้าหงเผาเป็นสมบัติของชาติ เป็นอารยธรรมของปวงชน หาใช่ของผมแต่เพียงผู้เดียว” พูดถึงตรงนี้ เขาก็เสริมอีกประโยค “เอ่อ ลำต้นเป็นของปวงชน แต่ใบชาเป็นของผมนะ”
ทุกคนหัวเราะขำ
รองผู้อำนวยการยิ้ม “ผลผลิตใบชาจากต้นแม่ของทุกปีย่อมเป็นของคุณแน่นอน แต่ว่าเพื่องานวิจัยของพวกเรา ก็อยากจะขอไปใช้ในการวิจัยสักหน่อย สักห้าสิบ...ไม่สิ ยี่สิบกรัมก็พอแล้ว”
จางเย่พยักหน้า “ได้สิครับ”
เมื่อทางนี้ตกลงกันเสร็จ คนจากรัฐบาลฝูเจี้ยนก็พูดธุระฝั่งตนบ้าง
เจ้าหน้าที่รัฐคนหนึ่งกล่าว “อาจารย์จาง คืออย่างนี้ครับ ทางเราได้ประชุมด่วน แล้วมีมติว่าจะเปิดจุดท่องเที่ยวแห่งใหม่ที่อุทยานอู่อี๋ซาน ก็คือจุดชมต้าหงเผา ให้นักท่องเที่ยวได้เข้าชมและเพื่อเป็นการเผยแพร่วัฒนธรรมของชนพื้นเมือง”
จางเย่กล่าวอย่างยินดี “ได้สิ พวกคุณจัดการได้เลย”
เมื่อการเจรจาเสร็จสิ้น ซ้ำยังราบรื่นเป็นพิเศษ ทุกคนจึงต่างยินดีกันถ้วนหน้า
ความจริงเรื่องที่ตกลงกันนี้ ล้วนเป็นเรื่องที่เดิมทีมีอยู่แล้วในโลกเก่าของจางเย่ อย่างเช่นจุดชมต้าหงเผา โลกเดิมเขาก็มี หรืออย่างการขยายพันธุ์ต้าหงเผาเป็นจำนวนมากในภายหลังก็มีเช่นกัน แต่แน่นอนว่า ไม่ว่าจะผลิตต้าหงเผาจากกิ่งตอนได้มากเท่าไร ก็ไม่อาจเทียบกับต้นแม่ได้ตลอดกาล
……
ในวันเดียวกันนั้นเอง
ข่าวเรื่องประเทศชาติตัดสินใจค้นคว้าวิจัยและเพาะพันธุ์ต้าหงเผาก็กระจายออกไปทั่ว!
นี่คือเครื่องยืนยันความสำคัญของต้าหงเผาอีกอย่างหนึ่ง และยังเป็นถึงการรับรองยืนยันจากประเทศชาติ!
“ที่แท้ก็ไม่ใช่ข่าวเก๊!”
“ต้าหงเผามีจริงล่ะ!”
“ฉิบหาย เป็นชาชื่อดังแต่โบราณจริงด้วย!”
“กรัมเดียวราคามากกว่าหมื่นหยวน? ไม่แพงเกินไปเลย!”
มาถึงตอนนี้ ไม่มีใครคิดเคลือบแคลงว่าต้าหงเผาเป็นของแท้หรือไม่อีกต่อไป!
*************
(1) หลงจิ่ง เป็นชื่อชาเขียวที่กล่าวกันว่าดีที่สุดตัวหนึ่งของจีน มีประวัติศาสตร์ยาวนาน และมีราคาแพง
(2)Tea Research Institute : TRI สำนักวิจัยใบชา ก่อตั้งขึ้นเมื่อเดือนกันยายนปี 1958 ภายใต้การกำกับของสถาบันวิทยาศาสตร์การเกษตรแห่งสาธารณรัฐประชาชนจีน ตั้งอยู่ในหางโจว มณฑลเจ้อเจียง มุ่งเน้นการศึกษาวิจัยทุกด้านเกี่ยวกับใบชา คิดค้นนวัตกรรมเพื่อพัฒนาอุตสาหกรรมชาของประเทศ
(3)Chinese Academy of Agricultural Sciences : CAAS สถาบันวิทยาศาสตร์การเกษตรแห่งสาธารณรัฐประชาชนจีน เป็นองค์กรระดับชาติที่รวบรวมการศึกษาค้นคว้าพร้อมทั้งกำกับดูแลเกี่ยวกับเทคโนโลยีและนวัตกรรมเจาะลึกเกี่ยวการเกษตรทุกด้านทั้งในและต่างประเทศ




[Go To Next Chapter]( ./69.md)