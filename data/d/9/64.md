##บทที่ 867 : สมเป็นตัวอัศจรรย์!
งานเลี้ยงจบลงแล้ว
พอทุกอย่างสิ้นสุด ทุกช่องทางสื่อสารของทุกแผนกใน CCTV ก็เดือดพล่านขึ้นทันที!
"งานเลี้ยงได้เรื่องจนได้!"
"หือ? เกิดอะไรขึ้น?"
"ยังไม่รู้อีกเหรอ?"
"ฉันไม่ได้ไปงานนี่ เกิดอะไรขึ้นล่ะ?"
"จางเย่ทำตัวบัดซบอีกแล้ว! หมอนั่นคนเดียวกวาดรางวัลไปหมดเลย!"
"เฮ้ย ได้ไง!"
"เหอะๆ เหล่าเหอ นายอย่ามาแกล้งอำน่า"
"จริงๆ นะ จะหลอกพวกนายทำซากอะไร! เชี่ย พวกนายไม่เห็นในงาน โคตรเหี้ยม! โคตรโหดเหี้ยมจริงๆ! ทุกคนต่างตะลึงกันหมด! โดยเฉพาะพวกผู้บริหารกับทีมรายการคืนส่งปีนั่นน่ะ หน้าดำกันทั้งแถบ! สุดท้ายแม้แต่พูดปิดงานก็ยังไม่มีใครขึ้นพูด พอจับรางวัลเสร็จก็เดินออกจากงานกันหมด หัวหน้าสถานีถึงกับเดินนำทุกคนออกไปเองเลย!"
แน่นอน เขาเล่าเหมือนเห็นภาพจริงทีเดียว
"เชี่ย!"
"กวาดเรียบ?"
"แม่ง "จางจอมหักหน้า" กลับมาแล้ว!"
"ที่แท้ในงานเกิดเรื่องแบบนี้ขึ้นเลยเรอะ!"
"หัวหน้าสถานีน่ะปวดใจจนแทบกระอักเลือด!"
“ทางสถานีแค่ลงโทษเขาด้วยการตัดโบนัส แต่สุดท้ายเขาก็ได้คืนกลับไปทั้งหมด! แค่ฟังหน้าฉันกชาแล้ว! พอจบงาน พวกเรามาลองคำนวณดู รู้ไหม? พวกเราพบว่าทางสถานีน่ะขาดทุนหนักยิ่งกว่าเดิมอีก! หักโบนัสจางเย่ไป ยังมีราคาน้อยกว่าของรางวัลในงานอีก! แค่ซองแดงซองเดียวก็สามแสนแล้ว ไม่ต้องพูดถึงซองเล็กอีกแสนหนึ่ง รวมถึงพวกโน้ตบุ๊ก มือถือ เครื่องสำอาง และ…โคตรยายมันเถอะ! จางเย่ไม่ขาดทุนเลยนี่หว่า แต่ได้กำไรต่างหาก!”
“ฉันว่าแล้ว เงินของจางเย่น่ะ แย่งมาไม่ง่ายแน่!”
“นั่นสินะ ตอนนี้ทาง CCTV ถึงรู้ว่าเงินจางเย่น่ะแย่งมาไม่ง่าย! เอามาเท่าไหร่ ก็ต้องจ่ายคืนไปหลายเท่า!”
“สุดยอด!”
“ใน CCTV นี่ ฉันต้องคารวะจางเย่แล้ว!”
“นี่แหละคือยอดนักสู้!”
“มาคิดๆ ดูแล้ว แม้แต่จางหย่วนฉี สตาร์ควีนชื่อดัง ดาราใหญ่ขนาดนั้น ก็ไม่มีใครเรียกเธอว่าเป็นตำนานของวงการบันเทิง แต่จางเย่น่ะ มีคนแปะป้ายนี้ให้หลายคนแล้ว ไม่ใช่ไม่มีเหตุผลนะ! เขาเป็นบุคคลมหัศจรรย์จริงๆ! เรื่องของเขานี่มันสุดยอดทั้งนั้น!”
“พอจางเย่เดือด เป็นต้องมีคนได้เลือดสิน่า!”
“ว่าแต่หมอนั่นกวาดรางวัลไปได้ยังไงน่ะ?”
“ไม่รู้สิ”
“ก่อนนี้ใช้คอมฯ ยังมีสิทธิ์ใช้พวกโทรจันหรือเจาะช่องโหว่ได้ แต่พอเปลี่ยนมาจับด้วยมือ นั่นก็เป็นเรื่องของโชคล้วนๆ แล้ว ผู้กำกับจางต้องโชคดีสุดๆ แน่ๆ!”
“อย่างนั้นเองหรอกเหรอ?”
แค่พริบตา ข่าวจากหนึ่งไปสิบ จากสิบไปร้อย ทุกคนต่างทราบเรื่องที่เกิดขึ้นกันหมดแล้ว!
……
ออฟฟิศของช่องสิบสี่
คนที่ไปงานเลี้ยงต่างกลับมาพร้อมกับข้าวของเต็มมือ บางคนถึงกับแบกไว้บนบ่า เพื่อนำของรางวัลกลับมาทีละกล่อง
ฮาฉีฉีตะโกน “ใครว่างมาช่วยหน่อย!”
จางจั่วหายใจหอบ “โน้ตบุ๊กนี่หนักเว้ย! ไหนว่าแบบบางไงเล่า?”
อู่อี้หัวเราะ “รองผู้กำกับ ที่แบกนั่นห้าเครื่อง บวกพวกอุปกรณ์ด้วย! ไม่หนักยังไงไหว!”
มีคนวิ่งเข้ามาช่วยพวกเขาด้วยความตกตะลึง “เฮ้ย อะไรเนี่ย?”
เสี่ยวหวังโม้แหลก “พวกนายไม่ได้ไปงานวันนี้นี่โคตรพลาด! ผู้กำกับจางโชว์เทพอีกแล้ว!”
“เจ๊หวัง เล่าหน่อยว่าเกิดอะไรขึ้น!” ทั้งหน้าใหม่หน้าเก่าต่างรุมล้อมเข้ามา เห็นผู้กำกับจางกลับมาพร้อมสีหน้าพึงพอใจ พวกเขาก็ทราบว่าต้องเกิดเรื่องใหญ่ขึ้นแน่ เพราะพวกเขาก็ได้ข่าวเรื่องที่บรรดาผู้บริหารไม่ปล่อยให้จางเย่เข้าร่วมงานเลี้ยงคืนส่งปี แทบจะทำให้ทุกคนในช่องสิบสี่ปฏิเสธจะเข้าร่วมงานด้วย จนผู้อำนวยการเหยียนกับผู้กำกับจางยังเกือบจะตีกับพวกทีมงาน แต่มาตอนนี้ทำไมทุกคนถึงแบกของรางวัลกลับมาเยอะแยะขนาดนี้ งานเพิ่งจบเองไม่ใช่หรือ?
เหยียนเทียนเฟยไม่สนใจจะคุยกับพวกเด็กๆ ตบบ่าจางเย่แล้วกล่าวว่า “เรื่องที่สถานีสั่งหักโบนัส ฉันจะกลับไปคุยกับพวกนั้น ถ้ายังไม่ยอมถอนคำสั่ง ฉันจะอนุมัติโบนัสจากเงินของช่องเราเอง อย่างมากฉันก็แค่ลาออก แต่เธอต้องได้สิ่งที่ควรได้ ฉันไม่ยอมให้ทีมงานของฉันถูกผู้คนรังแกแบบนี้!”
จางเย่หัวเราะ ตบกล่องที่บรรจุเงินสดสามแสนเอาไว้ “ไม่ต้องหรอกครับผู้อำนวยการเหยียน ผมได้สิ่งที่ควรได้มาแล้ว ยังต้องมาเสียใจอะไรอีก? คุณว่าใครเสียใจ ไม่ใช่ผมแน่ล่ะ!”
เหยียนเทียนเฟยกับเลขาฯ ได้ยินก็ตะลึง พวกเขาเองก็เห็นด้วย ใครเสียใจ? นอกจากจะไม่เสียใจแล้ว ยังบุกตะลุยแล้วได้รางวัลที่มูลค่าน่าจะพอเป็นโบนัสรวมของปีหน้าไปด้วยเลยด้วยซ้ำ!
“เธอนี่มันใช้ได้จริงๆ!” เหยียนเทียนเฟยหัวเราะ
แม้แต่เลขาฯ ของเหยียนเทียนเฟยก็ยังมองจางเย่ต่างไปจากเดิม
การจับฉลากของงานเลี้ยงคืนส่งปีกลายเป็นการเปิดหูเปิดตาให้ใครหลายคน เหนือคนมีคน เหนือฟ้ามีฟ้า คำพูดนี้ไม่มีทางเข้าใจจนกว่าจะได้เจอด้วยตนเอง! เพราะสำหรับคนบางคน ไม่อาจหยั่งคาดได้จริงๆ ว่ายอดเยี่ยมเพียงใด!
เสี่ยวหวังกับหวงตานตานเล่าเรื่องที่เกิดขึ้นในงานตั้งแต่ต้นจนจบอย่างมีสีสัน
ตลอดเวลานั้น ทุกคนล้วนแล้วแต่อ้าปากค้าง ทั้งตื่นตะลึงทั้งอัศจรรย์ใจกับสิ่งที่เกิดขึ้น
“หือ?”
“ไอ้หยา!”
“จากนั้นล่ะ?”
“ต่อจากนั้น?”
“สวรรค์!”
“เป็นไปได้ด้วยงั้นเหรอ!”
พอเหยียนเทียนเฟยเลิกงานแล้ว จางเย่ก็ประกาศ “ของรางวัลอยู่นี่ ใครชอบอะไรก็มาหยิบไปคนละชิ้น ไม่ต้องเกรงใจ!”
คนของช่องสิบสี่ดีใจจนแทบเต้น!
เด็กฝึกงาน “แน่ใจนะผู้กำกับ?”
พนักงานหญิง “แต่…แต่ว่าไม่เหมาะสมนี่นา?”
“ไม่ต้องรู้สึกผิดหรอก” จางเย่โบกมือ “เอาไปเลย ฉันอนุญาต!”
“โห!”
“รักผู้กำกับจางที่สุด!”
“เย้ ผู้กำกับ!”
“ขอบคุณคร้าบ!”
“ผู้กำกับจางคือแสงนำทางของเรา! คือวิถีให้เราก้าวตาม!”
“ผู้กำกับจาง ผู้กำกับจางผู้เหี้ยมหาญชาญชัย! ผู้กำกับจาง ผู้กำกับจางผู้เกียงไกรแกร่งกล้า!”
ทุกคนล้วนโห่ร้องด้วยความยินดี!
จางเย่ฟังแล้วยังขนลุกวาบ รีบบอก “เอาล่ะๆ รีบเอาของขวัญไปเร็ว ถ้าแหย่ฉันอีก ฉันจะไม่ให้ละนะ!”
“อย่า!”
“ฉันจะเอาเครื่องสำอาง!”
“ฉันขอแค่บัตรกำนัลนี่ก็พอ!”
“ขอฉันด้วย!”
ทุกคนตรงเข้ามาหยิบของกลับไป!
จางเย่หยิบมือถือเครื่องหนึ่งส่งให้จางจั่ว “เอาไปเลย ถ้าไม่อยากได้ เอาให้ภรรยาหรือลูกก็ได้ ฉันเอาไปมากก็ไม่มีประโยชน์”
จางจั่วยิ้มเขิน “ได้ครับ งั้นผมไม่เกรงใจละนะ”
จางเย่เอาโน้ตบุ๊กให้เลขาฯ ของเหยียนเทียนเฟย “เอ้า อย่าเกรงใจ นี่ก็ของรางวัลทั้งนั้น ช่วยแบ่งภาระจากผมไปหน่อย”
เลขาฯ นั้นลูบจมูกด้วยความกระอักกระอ่วน “มันไม่ค่อยเหมาะสมนะครับ”
จางเย่ดึงกลับ “งั้นช่างเถอะ ให้คนอื่นแทนแล้วกัน”
“เอ้ย ผมแค่เกรงใจตามมารยาทน่า” เลขาฯ ของเหยียนเทียนเฟยแย่งโน้ตบุ๊กกลับมา “ฮ่าๆ ผมต้องรับสิ ขอบคุณมากครับ ผู้กำกับจาง ผู้กำกับช่างมีคุณธรรมจริงๆ!”
จางเย่หัวเราะ “ทุกคนก็ช่วยผมไว้เยอะ นี่เป็นเรื่องสมควรอยู่แล้ว”
จางเย่รู้วิธีปฏิบัติตัวกับคนรอบข้างเสมอ เขาพูดอย่างสุภาพ และให้ความช่วยเหลืออย่างเต็มความสามารถ
ขณะนั้น คนของช่องสิบสี่ก็จัดการเลือกรางวัลกันเรียบร้อย ทุกคนรู้ตัวเองดี ไม่ได้ตั้งใจหยิบมือถือหรือโน้ตบุ๊ก แม้แต่เครื่องสำอางส่วนใหญ่ก็ยังไม่ได้แตะ ส่วนใหญ่หยิบเพียงบัตรกำนัลกลับไปเท่านั้น ส่วนรางวัลอื่นๆ ยังคงกองอยู่ในออฟฟิศให้ทุกคนเห็น
จางเย่กระตุ้นให้ทุกคนหยิบไปอีกครั้ง แต่เมื่อไม่มีใครเข้ามาหยิบอีก เขาก็ไม่ว่าอะไร
ทันใดนั้นเอง ก็มีแขกมายังช่องสิบสี่
เป็นหญิงงามคนหนึ่งเดินมาที่ทางเข้าออฟฟิศ พลางถาม “ที่นี่ช่องสิบสี่รึเปล่าคะ?”
เพราะมีจางเย่ ความสัมพันธ์ของพวกเขากับช่องอื่นๆ จึงย่ำแย่อย่างยิ่ง ไม่ค่อยมีแขกหลุดเข้ามานัก แม้แต่การเดินตรวจตราของหัวหน้าสถานี ยังหลบเลี่ยงสถานที่นี้ให้มากที่สุดเท่าที่จะทำได้ ดังนั้นทุกคนจึงมองเธอด้วยความแปลกใจ
จางจั่วยืนใกล้เธอที่สุด จึงหันไปตอบ “ครับ มาหาใครครับ?”
มีคนในออฟฟิศจำเธอได้ ถงฟู่ว่า “เอ๋ อาจารย์อวี๋นี่ครับ พิธีกรและนักพากย์ของช่อง CCTV5?”
พิธีกรของ CCTV5?
มาทำอะไรที่นี่น่ะ?
ได้ยินอาจารย์อวี๋ยิ้มน้อยๆ กล่าว “ฉันมาหาจางเย่น่ะ”
“ผู้กำกับจางอยู่ข้างในครับ” จางจั่วหลบฉาก เปิดทางให้เธอ
อวี๋อิ่งอี๋ทักทาย “เฮ้ย จางเอ้อร์”
จางเย่ยิ้ม “อิ่งอี๋ มาได้ไง? ไหนว่าแกล้งทำเป็นไม่รู้จักไง?”
อวี๋อิ่งอี๋ยิ้มอย่างชั่วร้าย “นั่นน่ะตอนที่นายไม่ได้รางวัลต่างหาก แต่นี่ได้รางวัลเยอะแยะขนาดนี้ ฉันยังจะแกล้งทำไม่รู้จักไปอีกทำไม? ส่งเครื่องสำอางมาเร็วๆ เลยย่ะ!”
จางเย่ผายมือ “เชิญตามสบาย”
อวี๋อิ่งอี๋หัวเราะคิก “อ้อ ซานซานบอกว่าขอด้วยชุดหนึ่ง ฉันหยิบไปเผื่อเลยนะ?”
จางเย่ “ได้แน่นอน!”
ทุกคนต่างงุนงง
เธอเป็นใคร? ทำไมพอมาถึงก็หยิบรางวัลไป? แถมยังเอาเครื่องสำอางไปสองชุดอีก?
จางจั่วกะพริบตาปริบ “ผู้กำกับจาง นี่คือ?”
จางเย่จึงเพิ่งนึกขึ้นได้และแนะนำตัวเธออย่างรวดเร็ว “นี่อวี๋อิ่งอี๋ พิธีกรและนักพากย์คนใหม่ของ CCTV5 เป็นเพื่อนฉันที่มหา’ลัย คณะเดียวกันน่ะ!”
เพื่อนร่วมมหาวิทยาลัยนับว่าไม่เท่าไหร่
แต่ว่าเพื่อนร่วมคณะ? ถ้าอย่างนั้นก็ต้องสนิทกันมากแน่ๆ!
ไม่แปลกที่มาถึงเธอก็เอาของรางวัลไปโดยไม่เกรงใจ!
ทุกคนตระหนักได้ในทันใด
“สวัสดีครับอาจารย์อวี๋!”
“อาจารย์อวี๋ ผมเคยดูคุณพากย์กีฬาแล้ว ยอดเยี่ยมมากเลยครับ!”
“ใช่ นักพากย์ยุคนี้มีแต่ผู้ชาย คุณถือเป็นแสงสว่างในวงการเลย แหวกแนวมาก! การพากย์ของคุณก็เป็นมืออาชีพมาก!”
“เมื่อไหร่จะมีรายการครับ?”
เป็นเพราะจางเย่ ทุกคนจึงพยายามจะสร้างความประทับใจกับอวี๋อิ่งอี๋ และเริ่มเยินยอเธอ
อวี๋อิ่งอี๋ได้ยินก็ยินดี แต่เธอก็ตระหนักดีว่าตนมีความสามารถแค่ไหน ถึงแม้เธอจะมีชื่อเสียงจนคนในวงการรู้จักเธออยู่บ้าง แต่ในบริษัทใหญ่อย่าง CCTV เธอก็นับว่าไม่ได้โดดเด่นอะไร ถึงกับพูดได้ว่าเธอเป็นเพียงเด็กฝึกงานด้วยซ้ำ ที่เธอได้รับคำชมตอนนี้ก็เพียงเพราะว่าเธอสนิทกับจางเย่เท่านั้น เรื่องนี้เธอทราบเป็นอย่างดี
อวี๋อิ่งอี๋ตอบพวกเขา “ขอบคุณค่ะ รายการต่อไปของฉันคือการพากย์การแข่งขันปิงปองนานาชาติที่จะจัดขึ้นที่ต่างประเทศในช่วงตรุษจีนปีนี้”
เสี่ยวหวังรู้จักการแข่งขันนี้ “เวิลด์ เทเบิลเทนนิส แชมเปี้ยนชิป?”
“ใช่ค่ะ รายการนั้นแหละ” อวี๋อิ่งอี๋ตอบ
จางเย่ถาม “จัดช่วงตรุษจีน?”
อวี๋อิ่งอี๋ยิ้ม “น่าจะเป็นวันแรกของตรุษจีน เวลาไม่ดีเลยเนอะ แต่ก็ช่วยไม่ได้ เพราะรายการควรจะจบตั้งแต่สิ้นธันวา แต่เพราะปัญหาบางอย่าง เลยต้องเปลี่ยนสนาม แล้วก็มีปัญหานี่โน่นจนถูกเลื่อนมาถึงช่วงตรุษจีนนี่แหละ!”
จางเย่พูดไม่ออก “ทำไมไม่จัดช่วงสิ้นตรุษจีนแทนล่ะ?”
“ช่างเถอะ ตอนแรกทางองค์กรต่างประเทศก็จะจัดตอนสิ้นตรุษจีนนั่นแหละ แต่โค้ชกับนักกีฬาประเทศเราประท้วงให้มาจัดช่วงนี้” พออวี๋อิ่งอี๋อธิบายจบ เธอก็โบกกล่องเครื่องสำอางในมือ “เอาล่ะ ได้ของสมใจอยากแล้ว ไปก่อนละนะ”
จางเย่กล่าว “งั้นตรุษจีนก็ลำบากหน่อยนะ อย่าลืมดูรายการคืนส่งปีของช่องนครหลวงล่ะ”
อวี๋อิ่งอี๋ยิ้ม “ฉันอยู่ต่างประเทศน่ะสิ คงต้องดูก่อนนะ”
แล้วเธอเดินจากไปพร้อมเสียงรองเท้าส้นสูงกระทบพื้นดังแต๊กแต๊ก
เด็กใหม่คนหนึ่งมองตามหลังเธออยู่นานก่อนเอ่ยว่า “ผู้กำกับจาง อาจารย์อวี๋มีแฟนรึยังครับ?”
จางเย่โบกมือ “ฉันก็ไม่รู้เหมือนกัน”
เสี่ยวหวังแหย่ “อะไร? กล้าจีบเพื่อนผู้กำกับจางเรอะ?”
“เปล่านะ ผมก็แค่ถามดูเฉยๆ ก็อาจารย์ต่งซานซานของสถานีฯ นครหลวงก็ด้วย อาจารย์ซานซานน่ะสวยกว่านี้อีก ผมน่ะเป็นแฟนคลับของเธอ เพื่อนในคณะของผู้กำกับจางมีแต่คนสวยๆ ทั้งนั้น” เด็กใหม่พูดด้วยความอิจฉา “ถ้ารู้ว่าเป็นแบบนี้ ตอนนั้นน่าจะเลือกไปเรียนมหา’ลัยสื่อมากกว่า!”
ทุกคนส่งเสียงหัวเราะ
รางวัลจากงานเลี้ยงประจำปีของ CCTV นั้นถูกแจกจ่ายให้กับช่องสิบสี่ ทุกคนได้ของติดไม้ติดมือไปกันคนละอย่าง จึงมีความสุขกันจนบรรยากาศในที่ทำงานเปี่ยมไปด้วยความรื่นเริงเบิกบาน!
เช่นเดียวกันกับจางเย่ที่ก่อนนี้มีแต่ความหงุดหงิด แต่หลังจากการ “ตบตี” ในวันนี้ เขาก็รู้สึกพึงพอใจจนสบายใจหายโมโหเป็นปลิดทิ้ง เขาเองก็ไม่รู้เหมือนกันว่าทำไม และก็หาเหตุผลไม่ได้ด้วย แต่ขอแค่ได้เถียงหรือรบรากับใครสักคน ตัวเขาเป็นต้องตื่นเต้นเลือดฉีดพล่านขึ้นมาในทันใด!
อืม…
นี่เป็นโรคบางอย่างรึเปล่านะ?


[Go To Next Chapter]( ./65.md)