##บทที่ 860 ห้ามจางเย่เข้างานเลี้ยงประจำปี CCTV!
วันนี้
วันหยุดยาวสิ้นสุดลง เข้าสู่วันทำงานปกติ
ความจริงแล้ววันหยุดปีใหม่สากลมีแค่ไม่กี่วัน คนอื่นมาทำงานกันได้สักพักแล้ว แต่เพราะจางเย่มีซ้อมเวทีคืนส่งปีและธุระบางอย่าง จึงลาเพิ่มไปอีกหลายวัน ทว่าด้วยระดับฐานะและชื่อเสียงอย่างเขา จะมาเร็วหรือช้ากว่านี้ไปอีกสักวันก็ไม่แตกต่าง
ณ CCTV
ช่องสารคดี
พอจางเย่มาถึงที่ทำงาน ฮาฉีฉี จางจั่ว และคนอื่นๆ ต่างเข้ามาทักทาย
“ผู้กำกับจาง อรุณสวัสดิ์”
“อรุณสวัสดิ์ทุกคน”
“วันก่อนได้ฟังเซี่ยงเซิงของคุณ ขำน้ำตาแทบร่วงแน่ะ!”
“หึๆ ก็แค่การแสดงปลอมน่ะ”
“แต่การแสดงปลอมของคุณนี่แจ๋วกว่าพวกการแสดงจริงของคืนส่งปี CCTV นั่นเยอะเลยนะครับ!”
“ผู้กำกับจาง ปีนี้คุณได้อันดับหนึ่งตำแหน่งดารายอดยี้บนเวยป๋ออีกแล้วเหรอครับ? ได้ยินว่าคะแนนโหวตเยอะกว่าปีที่แล้วถึงห้าสิบเปอร์เซ็นต์ ทุบสถิติอีกแล้ว!”
ภายในออฟฟิศอึกทึกคึกคัก
หลังจากพูดคุยอยู่สักพัก จางเย่ก็ถามถึงความคืบหน้าล่าสุดของ ‘ปลายลิ้น’ เขาจัดการงานอย่างสบายๆ เพราะเดิมทีก็ไม่ได้มีอะไรมาก ปกติแล้ว ทีมรายการสารคดีอย่างพวกเขามักจะลำบากตอนต้นแต่สบายตอนท้าย ช่วงแรกจะค่อนข้างยุ่งวุ่นวาย เพราะงานทั้งหมดจะเกี่ยวกับการถ่ายทำตัดต่อไปจนถึงทำโฆษณา แต่พอรายการเข้าสู่กระบวนการออกอากาศ งานที่เหลือก็นับว่าไม่ได้หนักหนาอะไร
ใกล้ถึงตรุษจีนแล้ว ทุกคนล้วนจับกลุ่มพูดคุย เล่นเกมพักผ่อนกันอย่างสบายอารมณ์
แล้วทันใดนั้น ฮาฉีฉีก็ยกมือขึ้นดูนาฬิกา พลันเอ่ยว่า “จะเที่ยงแล้วนะ มีใครจะไปเปลี่ยนชุดบ้าง?”
“ไปค่ะไปด้วย!” เสี่ยวหวังยกมือ
หวงตันตันยิ้มซุกซน “งั้นฉันไปด้วยค่ะ”
จางจั่วหัวเราะ “ไม่เร็วไปหน่อยเหรอ?”
ฮาฉีฉี “ไม่เร็วหรอก งานเลี้ยงเริ่มตอนสี่โมง จะช้าจะเร็วก็ต้องเปลี่ยนชุดอยู่ดี”
พอได้ยิน จางเย่งุนงง “เริ่มอะไรนะ?”
ผู้ช่วยจางเย่อย่างเสี่ยวหวังอึ้งไปครู่ ก่อนฝืนยิ้มกล่าว “งานเลี้ยงประจำปีของพนักงาน CCTV ไงคะผู้กำกับจาง หลายวันก่อนฉันคุยกับคุณไว้แล้วไม่ใช่เหรอ? คุณคงไม่ได้ลืมเอาชุดสูทมาด้วยใช่ไหมคะ?”
จางเย่เพิ่งนึกออก “โอ๊ะ ลืมสนิทเลย”
เสี่ยวหวังพูดทันที “งั้นก็ยังทัน เดี๋ยวเที่ยงนี้ฉันไปรับชุดที่บ้านคุณให้ค่ะ”
เมื่อถึงสิ้นปี แต่ละบริษัทก็เริ่มจัดงานเลี้ยงฉลอง ไวหน่อยก็จัดช่วงต้นเดือนธันวาคม ช้าหน่อยก็ปลายเดือนมกราคม นับว่าปีนี้ CCTV จัดงานเลี้ยงพนักงานในช่วงกลางๆ ไม่เร็วไม่ช้า ตามลำดับงานปีนี้ การจัดงานเลี้ยงประจำปีวันนี้จะรวมเหล่าพนักงานของ CCTV ทั้งหมดทุกแผนก พ้นจากวันนี้จึงจะเป็นการจัดฉลองของแต่ละช่องอีกครั้งหนึ่ง แต่อย่างไรก็ตาม เป็นเพราะโครงสร้างของ CCTV มีบุคลากรหนาแน่นมาก เรียกได้ว่าจำนวนพนักงานล้นเหลือจนพื้นที่ไม่พอรองรับ ดังนั้นพนักงานที่จะเข้าร่วมงานเลี้ยงประจำปีได้จึงถูกคัดแต่คนที่ “คู่ควร” หรือก็คือมีสิทธิ์เข้าร่วมให้แต่ละช่องแค่เพียงสิบกว่าที่ เมื่อบวกรวมกับพวกผู้บริหารสถานี ก็คือ “ทั้งหมด” แล้วนั่นเอง
นี่ก็เหมือนกับช่องใหญ่อย่าง CCTV1 ที่มีผู้บริหารช่องค่อนข้างเยอะ แค่ระดับผู้บริหารช่องก็เต็มสิทธิ์ทั้งสิบกว่าที่แล้ว พนักงานระดับล่างจึงไม่มีโอกาสเข้าร่วม แต่กับช่องสารคดีของพวกเขานั้นไม่ใช่ ช่องพวกเขาไม่ได้มีคนมากล้นอย่างนั้น ต่อให้นับรวมจางเย่แล้วก็มีระดับผู้บริหารช่องอีกเพียงสองสามคน เลยย่อมแบ่งสิทธิ์รายชื่อที่เหลือให้กับพนักงานระดับล่างลงไป คนอื่นจึงสามารถเข้าร่วมได้ นี่ก็คือข้อดีของการเป็นช่องขนาดเล็ก
ถงฟู่ยิ้มกริ่ม “ได้ข่าวว่างานเลี้ยงปีนี้อลังการมาก”
“ใช่แล้ว ดูเหมือนจะมีการแสดงหลายรายการเลย” เสี่ยวหวังคาดหวังอย่างยิ่ง เธอทำงานที่ CCTV มาหลายปีแล้ว แต่ทุกปีเธอไม่เคยได้สิทธิ์ไปงานเลี้ยงพนักงานประจำปีเลย ได้แค่เข้าร่วมงานเลี้ยงประจำปีเล็กๆ ที่แผนกและช่องของตัวเองเท่านั้น แต่คราวนี้ด้วยบารมีของจางเย่ เธอจึงมีโอกาสได้ไปสัมผัสงานเลี้ยงเป็นครั้งแรก
จางจั่วหัวเราะ “ถ้าผู้กำกับจางได้ไปขึ้นแสดงสักรายการ คงจะเจ๋งกว่านี้แน่”
จางเย่ขำกับตัวเองพลางกล่าว “ประเด็นคือไม่มีใครเชิญผมน่ะสิ”
“พวกนั้นคงต้องกล้าหน่อยล่ะค่ะ” ฮาฉีฉีหัวเราะไม่ได้ร้องไห้ไม่ออก
เหยียนเทียนเฟยและเลขานุการเดินเข้ามาจากข้างนอก
“จางน้อย มาแล้วเหรอ?” เหยียนเทียนเฟยหัวเราะเสียงสดใส
“ผอ.เหยียน” จางเย่ลุกขึ้นยืน มองเหล่าเหยียนคราหนึ่ง “โอ้โห วันนี้คุณดูสดใสนะครับ”
เหยียนเทียนเฟยหัวเราะ “ฉันเพิ่งแต่งหน้าเสร็จน่ะ พวกเธอก็ด้วย ตอนบ่ายเปลี่ยนชุดแล้วอย่าลืมแต่งหน้านะ วันนี้เปิดห้องแต่งหน้าเบอร์หนึ่งเบอร์สองไว้เป็นพิเศษ มีคนแต่งให้”
จางเย่ประหลาดใจ “ต้องขนาดนั้นเลยเหรอครับ?”
เหยียนเทียนเฟยหัวเราะเบาๆ “เรื่องนี้ก็เพราะเธอนั่นแหละ ก่อนหน้านี้ CCTV อยู่ในช่วงขาลงมาโดยตลอด อย่าว่าแต่เรตติ้งรายการวาไรตี้เลยที่แย่ แม้แต่รายการข่าวก็เรตติ้งตกเหมือนกัน ดังนั้นปีที่แล้วเลยคิดทำการใหญ่กันไม่น้อย อย่างเช่นเชิญเธอมาไงล่ะ ตอนนี้น่ะไม่ว่า ‘เดอะวอยซ์’ หรือ ‘ปลายลิ้น’ ต่างก็ได้เรตติ้งอันดับหนึ่งของประเทศทั้งนั้น CCTV เราตกต่ำมาหลายปี เพิ่งจะได้ขึ้นมาผงาดในวงการใหม่อีกครั้ง งานเลี้ยงประจำปีในปีนี้ย่อมต้องใหญ่หน่อยอยู่แล้ว แน่นอนว่า นอกจากนี้ยังมีเหตุผลอื่นอีก งานครั้งนี้น่าจะเป็นงานเลี้ยงประจำปีที่ยิ่งใหญ่ที่สุดเท่าที่เคยจัดมาแล้วล่ะ!”
เสี่ยวหวังหัวเราะประจบ “ผอ.เหยียนคะ ถ้าอย่างนั้นงานเลี้ยงประจำปีช่องเราปีนี้ ต้องจัดตามมาตรฐานนี้เหมือนกันใช่ไหมคะ?”
เหยียนเทียนเฟยยิ้มกว้าง “ไม่มีปัญหา!”
เลขานุการของเขากล่าวอย่างภูมิใจ “ก่อนหน้านี้ผอ.เหยียนก็ได้บอกไปแล้วว่า งานเลี้ยงประจำปีช่องเราจะจัดกันยังไง ของรางวัลจับฉลากจะเป็นอะไร ให้ทุกคนโหวตกันภายใน ให้ฟังความเห็นของทุกคน ถึงยังไงก็เป็นเพราะ ‘ปลายลิ้น’ ของผู้กำกับจาง ตอนนี้ช่องสารคดีเราถึงได้เป็นช่องที่รวยที่สุดใน CCTV!”
“ว้าว!”
“ดีจังเลย!”
“ผอ.เหยียนจงเจริญ!”
“ฉันอยากได้มือถือจัง!”
“หรือจะเป็นเงินสดก็ได้นะ ฮ่าๆ!”
ฉับพลันนั้น ทุกคนก็ยิ่งตื่นเต้น!
เมื่อเหยียนเทียนเฟยบอกว่า “พูดถึงจับฉลาก รางวัลใหญ่ปีนี้อู้ฟู่ที่สุดเลยล่ะ มีทั้งคอมพิวเตอร์โน้ตบุ๊ก มือถือ เครื่องสำอางค์ มีแต่ของแพงทั้งนั้น ได้ยินว่ายังมีรางวัลเงินสดห้าหมื่นถึงแสนหยวนด้วยนะ เผลอๆ อาจจะเยอะกว่านี้อีก!”
เสี่ยวหวังตะลึง “เงินสดหนึ่งแสนเหรอคะ?”
หวงตันตันตาวาว “หูย มากกว่าเงินเดือนทั้งปีฉันอีกเหรอเนี่ย!”
เหยียนเทียนเฟยพูดอย่างอารมณ์ดี “ต้องพึ่งโชคปีนี้แล้ว มาดูกันสิว่าใครจะได้รางวัลใหญ่กลับบ้าน หวังว่าจะเป็นคนช่องสารคดีเรานะ!”
“เฮ้อ แต่โอกาสน้อยมากนะคะ”
“นั่นสิ ความหวังน้อยมาก เพราะคนจับฉลากมีเยอะเกิน”
ทุกคนพูดคุยถึงของรางวัลจับฉลากกันแล้ว สำหรับพนักงานทั่วไป จะรายการแสดงเอย งานเลี้ยงเอย ล้วนเป็นเรื่องรองลงมา คนส่วนใหญ่ต่างรอคอยช่วงจับฉลากของรางวัลมากกว่า นี่สิถึงจะจับต้องได้ เพราะทุกคนล้วนมีโอกาสเท่าเทียม ขึ้นอยู่กับโชค!
ในช่วงบ่าย
ทั่วทั้ง CCTV ต่างกำลังตระเตรียมงานเลี้ยงประจำปี ทั้งตรงระเบียง ในลิฟต์ ในห้องแต่งหน้า มองไปล้วนเห็นแต่เหล่าผู้บริหารแต่งชุดพิธีการ และเหล่าพนักงานในชุดราตรีสีสันสดใส
“พี่หง วันนี้พี่สวยจังเลย”
“ขอบใจจ้ะ”
“ว้าย พี่หลิวหล่อมาก”
“คนงามเพราะเสื้อผ้า อาชางามเพราะอานน่ะ”
“โอ๊ย คนไม่เคยแต่งจัดเต็มนี่นา วันนี้ก็ครั้งแรกล่ะ”
“ได้ข่าวว่ารางวัลวันนี้อู้ฟู่เป็นพิเศษด้วยนะ”
“นั่นสิ ฉันก็ได้ยินมาเหมือนกัน อยากจะเปลี่ยนมือถือใหม่อยู่พอดี”
“งานเลี้ยงครั้งนี้น่าลุ้นเป็นบ้า!”
ทันใดนั้น ห้องแต่งตัวหมายเลขสองก็มีกลุ่มคนสิบกว่ารายที่จะแต่งหน้าเป็นคิวถัดไปเดินเข้ามา แต่พอเมื่อทุกคนเห็นว่าเป็นใคร ก็ต่างส่งเสียงสะอึกออกมา หลายคนก็ได้แต่มองค้าง
“เฮือก อาจารย์จาง”
“ผู้กำกับจาง”
มีบางคนทักทายอย่างกริ่งเกรง
จางเย่ยิ้มพลางพยักหน้าเล็กน้อย แล้วนั่งลงแต่งหน้าพร้อมกับพวกจางจั่วและฮาฉีฉี
พนักงานสาวหลายคนที่แต่งหน้าตัวเองอยู่หันมองจางเย่ด้วยแววตาที่เปลี่ยนไป คนคนนี้ชื่อเสียงยิ่งใหญ่ ต่อให้ไม่ใช่พนักงานแถวหน้าของ CCTV ก็ยังโด่งดัง!
คนที่ออกจากห้องแต่งตัวต่างพูดคุยกระซิบกระซาบกัน
“นั่นเหรอจางเย่ ฉันเพิ่งเคยเจอเขาใกล้ๆ ขนาดนี้”
“ได้ฟังเซี่ยงเซิงเมื่อหลายวันก่อนแล้วหรือยัง?”
“จะพลาดได้ไง ใน CCTV มีใครไม่รู้มั่ง”
“ได้ยินว่าผู้บริหารสถานีเดือดกันใหญ่!”
“หึ ไม่เดือดได้เหรอ มุกตลกเซี่ยงเซิงของจางเย่กับเหยาเจี้ยนไฉเล่นเสียดสีรายการคืนส่งปี CCTV เสียขนาดนั้น ผู้บริหารชอบใจสิแปลก”
“ที่จริงก็ไม่เห็นเป็นไรเลย อาจารย์จางเย่ยังรู้ขอบเขตนะ ถ้าพวกเธอลองฟังดีๆ ก็จะรู้ว่า เซี่ยงเซิงนั่นหลักๆ ก็ด่าแค่ถังต้าจ้ากับคนวงการเซี่ยงเซิง กับด่าคณะเซี่ยงเซิงที่ขึ้นเวทีคืนส่งปี CCTV เท่านั้นเอง พาดพิงถึงคืนส่งปี CCTV แค่นิดเดียวเอง ไม่ได้ล้ำเส้นมากมายอะไรเลย”
“มันก็พาดพิงอยู่ดี!”
“แต่จางเย่สร้างสุดยอดรายการให้ CCTV ตั้งสองรายการนะ CCTV ถึงเชิดหน้าชูตาเป็นอันดับหนึ่งในวงการได้อย่างนี้ แต่ผลเป็นไงล่ะ? ตอน ‘เดอะวอยซ์’ ผู้บริหารสถานีทำกับเขายังไง? ทำคุณบูชาโทษแท้ๆ ถึงกับจะไปบีบบังคับแย่งชิงลิขสิทธิ์เขามา แล้วตอน ‘ปลายลิ้น’ อีกล่ะ? ก็ขัดขวางเขาทุกวิถีทาง ขนาดเรตติ้ง ‘ปลายลิ้น’ ถล่มทลายจนทุกวันนี้ พวกผู้บริหารสถานีก็ยังไม่มีใครคิดสำนึกขอบคุณสักคน เคยพูดถึงจางเย่ดีๆ บ้างไหม แม้แต่งานคืนส่งปีก็ยังไม่เชิญเขา! ไม่เชิญยังพอว่า พวกสตาฟงานคืนส่งปียังปล่อยข่าวว่าไม่มีวันเชิญจางเย่มาเวทีคืนส่งปีอีก นี่มันหมายความว่าไง? ใครหน้าไหนจะทนรับได้ โดนทำถึงขนาดนี้จางเย่จะบ่นแค่คำสองคำไม่ได้รึไงกัน?”
“เฮ้อ”
“เรื่องบางเรื่อง เราไปยุ่งไม่ได้หรอก”
“จางเย่เองก็ปากร้ายไม่เบา ไหนเลยจะยอมอ่อนข้อ ถ้าเขาพูดนุ่มนวลกว่านี้หน่อย ยอมถอยสักก้าว เรื่องมันอาจจะไม่แย่หนักขนาดนี้ก็ได้”
“ถ้าเขายอมอ่อนข้อ ก็ไม่ใช่จางเย่สิ”
“นั่นสิ”
“ไปเถอะ เลิกพูดเรื่องนี้ดีกว่า จะถึงเวลาเข้างานแล้ว”
“ไปแล้วๆ!”
“วันนี้ฉันจะจับฉลากเอาคอมพิวเตอร์โน้ตบุ๊กสักเครื่องล่ะ ฮ่าๆ!”
……


เวลาสี่โมงเย็น
พอแต่งหน้าแต่งตาเปลี่ยนเสื้อผ้ากันเสร็จ ก็เริ่มมีคนมาเต็มทางเข้าโถงงานเลี้ยง และทยอยเดินเข้าด้านใน
โถงงานเลี้ยงอยู่ภายใน CCTV นั่นเอง เป็นหอประชุมขนาดใหญ่แห่งหนึ่งที่จัดไว้ให้ทุกคน ไม่ใช่หอประชุมเดียวกันกับที่ใช้จัดเวทีคืนส่งปี อาจจะเป็นหอประชุมรองหรือที่อื่นที่มีขนาดพื้นที่ไม่คับแคบเลย
เหยียนเทียนเฟยมาถึงแล้ว
เสี่ยวหวังกำลังจัดชุดของจางเย่ให้เข้าที่
จากนั้น ก็มีสตาฟงานวิ่งมาแจ้งว่าถึงคิวช่องสารคดีของพวกเขาเข้างานแล้ว เหยียนเทียนเฟยให้สัญญาณ ทุกคนจึงพากันเดินไปยังประตูหลักของห้องจัดเลี้ยง
แต่ในทันใดนั้น ก็เกิดเรื่องขึ้น!
ท่ามกลางบรรยากาศอันรื่นเริง พอสตาฟงานเลี้ยงสองคนเห็นคนจากช่องสารคดีก็พลันชะงัก จากนั้นก้าวพรวดออกมา กางมือขวางหน้าจางเย่ “ขอโทษด้วย โปรดรอก่อน” แล้วหันไปกล่าวกับเหยียนเทียนเฟย “ผู้อำนวยการเหยียน ผู้บริหารสถานีสั่งมา ว่าอาจารย์จางเย่เข้าร่วมงานเลี้ยงพนักงานประจำปีครั้งนี้ไม่ได้ครับ!”
อะไรนะ?
ห้ามจางเย่เข้า??








[Go To Next Chapter]( ./58.md)