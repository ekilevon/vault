##บทที่ 808 : บทกวีเปี่ยมห้าเน้นหนักสี่งดงาม!
คอมเมนต์ตามมานับไม่ถ้วน!
“กลอนดี!”
“พูดได้ดี!”
“เชี่* บวกกับมันเลย!”
“เนื้อในข้าถูกแมลงกัดกิน? นี่มันสถานการณ์ของอาจารย์จางตอนนี้นี่นา นั่นสินะ ตั้งแต่เข้า CCTV1 เขาก็ถูกพวกนั้นกัดจนเน่าจริง ๆ!”
“เหมือน ‘น้ำนิ่ง’ ที่จางเย่เคยแต่งเลย!”
“จางเย่ไม่แต่งกลอนมานานแค่ไหนแล้วนะ ลืมไปแล้วสิว่าครั้งสุดท้ายที่ได้อ่านคือเมื่อไหร่ ท่าทางคราวนี้จางเย่จะโกรธจริง ๆ ล่ะ อาจารย์จางโกรธทีไรก็แต่งกลอนเสียบทหนึ่ง แต่ว่าอะไรคือจะผลัดเปลี่ยนเป็นเสื้อเขียวอีกครา? ยิ้มร่า กระโดดออกมาจากกรง? หมายความว่าไงน่ะ?”
“ไม่รู้สิ?”
“สองประโยคสุดท้ายฉันก็ไม่ค่อยเข้าใจ”
“อาจารย์จางหมายความว่าจะแสดงฝีมือ? จะแสดงฝีมือยังไง?”
“ช่างเถอะ แต่กลอนบทนี้แค่ฟังฉันก็ขนลุกแล้ว สุดยอดมาก!”
……


CCTV
รองหัวหน้าสถานีโจวซึ่งช่วย “ยืม” เงินให้ CCTV1 เพิ่งเลิกงาน ขณะลงลิฟต์ก็ได้ยินพนักงานที่กระซิบกระซาบกันกับมือถือ ชี้ไปบนหน้าจอ แต่ไม่รู้พูดเรื่องอะไร เขาได้ยินไม่ชัดนัก เดี๋ยวก็เวยป๋อ เดี๋ยวก็จางเย่
รองหัวหน้าสถานีโจวถามขึ้น “คุยอะไรกัน”
ทุกคนล้วนรีบตอบ “ไม่มีอะไรครับ คุยเล่นกันเท่านั้น เลิกงานแล้วเหรอครับรองหัวหน้าโจว?”
รองหัวหน้าสถานีโจวพยักหน้า เมื่อลงมาถึงชั้นล่าง คนขับรถก็รอเขาอยู่ก่อนแล้ว เขาเข้าไปนั่งที่นั่งด้านหลัง ดูเวยป๋อในมือถือด้วยความอยากรู้ ก่อนพบกลอนของจางเย่
ผลเน่า?
เนื้อในข้าถูกแมลงกัดกิน?
หัวหน้าสถานีโจวส่ายหน้าด้วยความไม่ชอบใจ ต่อสายหาเหยียนเทียนเฟยทันที
ปลายสายรับ
“ฮัลโหล เหล่าเหยียน”
“มีอะไร?”
“กลอนของจางเย่ นายเห็นหรือยัง”
“กลอนอะไร?”
“กลอนที่จางเย่เพิ่งโพสต์บนเวยป๋อไง! รีบสั่งให้เขาลบเดี๋ยวนี้!”
“ฉันไม่รู้เรื่อง”
“ก็ไปดูสิวะ! ตอนนี้เลย!”
“ที่บ้านไม่มีเน็ต เปิดไม่ได้”
“จงใจทำเป็นไม่รู้เรื่องใช่ไหม? ไม่มีเน็ต? ได้ งั้นฉันจะอ่านให้ฟัง <<ผลเน่า>> เนื้อในข้าถูกแมลงกัดกิน นอนหนาวเหน็บจนรวดร้าวบนพื้นตะไคร่เขียว….” พออ่านจบ รองหัวหน้าโจวก็ถามเสียงเย็น “บอกฉันหน่อยสิเหล่าเหยียน ใครคือแมลงนั่น?”
เหยียนเทียนเฟยไม่คิดก็ตอบ “แมลงก็คือแมลงนั่นแหละ กลอนนี้เป็นยังไงบ้าง? ไม่ใช่พูดถึงผลไม้ที่ค่อย ๆ เน่าหรอกหรือ? ความหมายชัดเจนมาก <<ผลเน่า>> ต้องการเตือนสติให้คนประหยัดอาหาร รู้จักสารอาหารจากผักผลไม้ที่ไม่ควรทิ้งขว้าง ไม่อย่างนั้นพอเน่า จะกลายเป็นวิญญาณผลไม้ตามหลอกหลอนผู้คนที่กินทิ้งกินขว้าง ช่างมีความหมาย! นี่คือการกระตุ้นให้สังคมก้าวหน้าด้วยห้าเน้นหนักสี่งดงาม(1) !”
พอเหยียนเทียนเฟยพูดจบ รองหัวหน้าสถานีโจวรู้สึกคล้ายจะเป็นลม!
ประหยัดอาหาร?
สารอาหาร?
ห้าเน้นหนักสี่งดงาม?
เชี่* นายแม่งไปฟังมาจากไหนวะ?
รองหัวหน้าโจวทราบว่าเหยียนเทียนเฟยก่อกวน จึงตัดสายทิ้งด้วยความโกรธ!
พอปลายสายวางไป เหยียนเทียนเฟยก็หัวเราะดังลั่นอย่างสะใจ สถานีเอาแต่เข้าข้าง CCTV1 ไม่เหลืองบโฆษณามาให้เราสักสตางค์เดียว บีบจนจางน้อยจนมุม หึ ยังไม่ยอมให้เขาแต่งกลอนเสียดสีสักหน่อย? เหอะ นี่มันตรรกะอะไรกัน! เรื่องดี ๆ จะเอาเข้าตัวหมดรึไง?
……


CCTV1
ออฟฟิศรายการ ‘ออกมาเต้น’
“เฮ้ย มาดูเร็ว ไอ้จางเย่นั่น มันเขียนกลอนอีกแล้ว!” มีคนร้องตะโกน
ความจริงนอกจากคนผู้นี้ ทีมงานคนอื่น ๆ หลายคนก็เห็นแล้ว เพียงแต่อับอายที่จะบอกกล่าว อย่างไรจางเย่กับพวกเขานับว่ามีความสัมพันธ์กันซับซ้อน รวมถึงผู้กำกับทั้งสองอย่างสวีอี้เผิงและเฉินเหยี่ยด้วย นั่นคือเหตุผลที่ชื่อของจางเย่ไม่เคยถูกพูดถึงเลยในออฟฟิศ
เฉินเหยี่ยขมวดคิ้ว “ไม่มีอะไรจะทำเหรอ?”
คนผู้นั้นสะอึก
เฉินเหยี่ยสั่ง “กลับไปทำงาน! ดูอะไรมีประโยชน์หน่อย!”
เขารีบตอบ “ครับ”
เฉินเหยี่ยกับสวีอี้เผิงเองก็อ่านกลอนบทนี้แล้ว รอจนเลิกงาน เฉินเหยี่ยก็รีบลงมาพร้อมกับสวีอี้เผิง
“จางเย่ด่าเราทางอ้อม” เฉินเหยี่ยกล่าว
สวีอี้เผิงส่ายหน้า “สนใจเขาไปทำไม เขาน่ะ ตอนนี้ได้แค่เห่าเท่านั้น คิดว่าสารคดีนั่นจะสู้กับเราได้เหรอ?”
เฉินเหยี่ยหัวเราะ “ไม่มีทางอยู่แล้ว”
สวีอี้เผิงหัวเราะ “ถ้าเราเอาชนะสารคดีนั่นไม่ได้ งั้นก็ลาออก เก็บของกลับบ้านเถอะ เหอะ ๆ ทีมงานรายการเราตอนนี้คือมือหนึ่งของสถานี แขกรับเชิญล้วนเป็นดาราดัง กระหน่ำโฆษณาได้ขนาดนี้ จะไปกลัวสารคดีที่ไม่มีคนดูว่าจะเป็นภัยคุกคาม? แม้ว่าพวกแฟนคลับจางเย่จะเปิดดู ‘จีนบนปลายลิ้น’ ทั้งหมด ก็ไม่เกิน 0.0x% หรอก 0.0x% น่ะ เรียกว่าแทบไม่มีก็ว่าได้ อย่าว่าแต่ภัยคุกคาม แม้แต่อุปสรรคเล็ก ๆ ยังไม่ใช่!”
เฉินเหยี่ยหัวเราะเบา ๆ “พูดไปแล้ว เทียบกับจางเย่ เราถือเป็นคนนอกจริง ๆ แต่ต่อให้เป็นคนนอกทำรายการบันเทิงก็ไม่มีทางแย่ไปกว่าเรตติ้งสารคดีหรอก”
สวีอี้เผิงกล่าว “สองปีมานี้ จางเย่ทำรายการดังออกมาได้บ้าง แต่นั่นทำให้เขาผยองจนลืมหลักการในวงการ จะว่าเขามากก็ไม่ได้ ในฐานะผู้กำกับและพิธีกรรายการบันเทิงที่ถูกย้ายไปช่องสารคดี เขาก็ไม่มีประสบการณ์เรื่องนี้ คงไม่รู้ว่ารายการสารคดีน่ะลำบากแค่ไหน พอออกอากาศ เห็นเรตติ้งและรายรับโฆษณา เขาคงรู้เองว่าวีรบุรุษก็กอบกู้สถานการณ์ไม่ได้เสมอไป สารคดีคือบึงน้ำนิ่ง ไม่ว่าจะเก่งหรือฉกาจในการวางแผนรายการกำกับรายการแค่ไหน ก็ทำอะไรไม่ได้มากหรอก! ไม่มีใครกอบกู้บึงน้ำนี่ได้!”
……


ที่ภัตตาคาร
เจียงหน่ายสงกับเจียงหยวนและคนอื่น ๆ ออกมาจากที่ทำงานก่อนเพื่อทานอาหารร่วมกัน
ระหว่างมื้ออาหาร ผู้บริหารคนหนึ่งของ CCTV1 ก็ตะลึงกับสิ่งที่เห็นในมือถือ พูดออกมาอย่างจนใจ “จางเย่ออกมาอีกแล้ว แต่งกลอนด่าพวกเราอีกด้วย!”
“เกิดอะไรขึ้น?”
“ไหนดูสิ!”
พวกเขาอ่านกลอนบทนี้
เจียงหยวนเดือด “ผลเน่า? แมลง?”
เจียงหน่ายสงเองก็ไม่พอใจ “ไอ้จางเย่นี่นับวันยิ่งคุมไม่ได้ ไม่ใช่แค่ CCTV1 แต่ลาก CCTV เข้าไปด้วย?”
เจียงหยวนเอามือถือออกมา บ่นอย่างโมโห “ใครเป็นแมลงกัน? โทรหาเหล่าเหยียนก่อนนะ กล้าดียังไง!”
รองผู้อำนวยการคนหนึ่งกล่าว “นิสัยเหล่าเหยียนเป็นยังไงนายไม่ใช่จะไม่รู้? อย่าว่าแต่กลอนของจางเย่ ต่อให้เขาด่าเราบนเวยป๋อเรียงคน เหล่าเหยียนก็ยังแกล้งจะทำเป็นไม่เห็นนั่นแหละ!”
เจียงหยวนหงุดหงิดเล็กน้อย “ผมเกรงว่าจางเย่จะสร้างความวุ่นวายจนส่งผลกระทบต่อรายการ ‘ออกมาเต้น’ ของเรา ยังไงมีข่าวเสื่อมเสียน้อยหน่อยก็ดีที่สุด นี่คือเวลาทองในการโฆษณา ทั้งเป็นเวลาสำคัญของเรา! ไม่มีใครทำอะไรจางเย่ได้จริงเหรอ? รายการจะออกอากาศหลังสัปดาห์หน้า ไม่เพียงไม่ห่วงรายการตัวเอง ยังมีเวลามาสนใจคนอื่น? ถ้ามีเวลา เอาไปคิดดีกว่าไหมว่าจะทำยังไงกับสารคดีที่ไม่ได้โฆษณาของตัวเอง? ถ้ายอดวิวย่ำแย่เกิดไป ใครกันที่ต้องขายหน้าน่ะ?”
ยังจะจิตวิญญาณอันถูกกักขัง?
ยังจะกระโดดออกมาจากกรง?
ให้นายย้ายไปทำสารคดีแล้วก็ยังจะตอกหน้าชาวบ้าน? เชี่*! ได้ มาดูกันว่านายจะผลัดเปลี่ยนเป็นเสื้อเขียวอีกครา ยิ้มร่า กระโดดออกมาจากกรงได้ยังไงของนาย!


*************************************************************************
ห้าเน้นหนักสี่งดงาม (五讲四美) - คือคติที่มีขึ้นเพื่อเป็นแนวทางให้คนรุ่นใหม่ของประเทศจีนในช่วงทศวรรษ 1980 โดยห้าสำคัญ ได้แก่ สุภาพ มีมารยาท สะอาด เป็นระเบียบ และมีคุณธรรม ส่วนสี่พิลาสได้แก่ ความงามของจิตใจ วาจา การกระทำ และสิ่งแวดล้อม


[Go To Next Chapter]( ./6.md)