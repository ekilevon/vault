##บทที่ 851 ซดกันใหญ่!
ตอนเที่ยง
อาหารเพิ่งทำเสร็จ กลับมีบางคนเริ่มดื่มสุราไปเรียบร้อย
“รสมืออิ่งอี๋นี่ไม่เลวเลยนะ!”
“งั้น ๆ แหละ ลองชิม ๆ ดู”
“มา ฉันว่าเรามาดื่มกันก่อนสักแก้วเถอะ”
“เห็นด้วย ไหน ๆ สหายก็มารวมตัวกันทั้งที แก้วแรกต้องหมดแก้วอย่าให้เหลือ!”
“พวกผู้ชายดื่มเหล้าขาวไปเถอะ สุภาพสตรีอย่างพวกฉันขอไวน์แดงแล้วกัน”
“เอาซี่ หมดแก้ว”
“หมดแก้ว”
“คราวหน้านัดรวมตัวบ่อย ๆ สิ คิดถึงพวกนายชะมัด!”
กินกับแกล้มไปคำ แล้วหม่าซวี่เฟยจึงกล่าวอย่างสะท้อนใจว่า : “นึกถึงปีนั้นรุ่นพวกเราก็เป็นแหล่งรวมผู้มีพรสวรรค์มากมาย ในสถาบัน เราล้วนเจ๋งกว่าสาขาไหน ๆ เหอขุยเข้าสโมสรนักศึกษาตั้งแต่ปีสอง อวี๋อิ่งอี๋ก็เริ่มฉายแววตั้งแต่ปีหนึ่ง เจอใครล้วนกินขาด งานเลี้ยงปีใหม่ของสถาบันทุกปีจะต้องมีรายการของเธอเข้ารอบสักรายการ แล้วยังมีหวังเฮ่อกับซานซาน ยิ่งเป็นถึงนักเรียนดีเด่นในหมู่นักเรียนดีเด่นด้วย ผลการเรียนที่หนึ่งที่สองมาตลอด ยังไม่ทันขึ้นปีสี่ก็โดนจองตัวเข้าสถานีโทรทัศน์แล้ว ไอ้เจ้าจางเย่ที่เป็นตำนานของสถาบันนี่เสียอีก ปกติดูโคตรกาก แถมยังเข้ากับคนอื่นไม่ค่อยได้ ที่สำคัญคือตอนนั้นยังบ้าบิ่นตบโต๊ะเถียงอาจารย์อย่างดื้อด้านอีก โดนทางมหา’ลัยตักเตือนตั้งบ่อย สุดท้ายก็ดันทุรังเรียนจบจนได้ การที่จางเย่ได้ใบปริญญามาได้อย่างราบรื่นนี่ฉันว่ามหัศจรรย์ชะมัด”
จางเย่ฟังแล้วขัดหู : “ฉันดื้อด้านขนาดที่นายว่าเลยรึไง?”
“ยิ่งกว่านั้นอีก” หม่าซวี่เฟยหัวเราะ
เหอขุยซ้ำเติมอย่างขบขัน : “ฉันเองให้ตายก็ไม่อยากจะเชื่อ ว่าหลังเรียนจบ จะเป็นจางเย่ที่ไปรุ่งสุด ฉันยังนึกอยู่เลยว่าหมอนี่คงหางานยากเสียอีก”
จางเย่พูดไม่ออก “ตอนแรกก็ยากแหละ”
หม่าซวี่เฟย : “แล้วนายก็ดังเลยนะ”
หวังเฮ่อเอ่ย : “สาขาพวกเรา น่าจะเป็นจางเย่สินะที่ไปไกลที่สุด?”
อวี๋อิ่งอี๋กล่าว : “อย่าว่าแต่สาขาพวกเราที่เดียวเลย สาขาชั้นนำทั้งสามของม.สื่อฯ เราทุกวันนี้ก็นับรวมอยู่ในจางเย่คนเดียวหมดแล้ว ไม่เห็นหรือไงว่าพวกเล่นคืนสู่เหย้ามาเป็นถึงรองศาสตราจารย์แล้วน่ะ”
จางเย่ส่ายหน้า “ฉันก็แค่ก้าวไวกว่าคนอื่นนิดหน่อยเองน่า หลังจากนี้คิดว่าคงไปต่อยากล่ะ ถ้าไม่มีความเปลี่ยนแปลงครั้งใหญ่ ๆ พอฉันไปถึงตำแหน่งอันดับหนึ่งของทำเนียบศิลปินระดับ B ก็คิดว่าคงสุดทางแล้วล่ะ รูปร่างหน้าตาฉันเป็นแบบนี้ เทียบกับพวกนายไม่ได้เลย ข้อจำกัดใหญ่หลวง”
เหอขุยว่า : “อันดับหนึ่งระดับ B ก็สูงพอแล้ว”
ต่งซานซานเอ่ยถาม : “สองปีมานี้ ที่ฉันติดต่อบ่อย ๆ ก็มีแค่จางเย่ ช่วงนี้พวกนายเป็นไงกันบ้าง?”
อวี๋อิ่งอี๋หัวเราะขึ้นมาทันใด แล้วส่งสายตาปิ๊ง ๆ ไปทางจางเย่ “ฉันน่ะ อีกไม่กี่วันก็คงจะได้ไปเป็นเพื่อนร่วมงานจางเย่แล้ว”
“หา?” จางเย่งุนงง
ต่งซานซานยิ้มสดใส : “จะไป CCTV เหรอ?”
ทุกคนต่างหันไปมองอวี๋อิ่งอี๋
อวี๋อิ่งอี๋ยิ้มเล็กน้อยพลางกล่าว : “ใช่ เมื่อก่อนฉันทำงานอยู่แต่ที่สถานีดาวเทียมออนไลน์มาตลอด ทำส่วนพิธีกรกีฬา บาสเกตบอลน่ะ พวก NBA เอย CBA เอย ฉันก็ทำมาหมด พวกงานผู้ประกาศรายการฟุตบอลฉันก็เคยทำมาสองสามครั้ง ถือว่าค่อนข้างมีชื่อในวงการล่ะนะ ฉันรู้สึกว่าสะสมประสบการณ์มาได้พอสมควรแล้ว ก็เลยลองติดต่อทางช่องกีฬา CCTV ดูบ้าง สอบสัมภาษณ์ไปเดือนที่แล้ว ถือว่าผ่านราบรื่นแหละ รอให้สัญญาของฉันกับทางสถานีออนไลน์หมดอายุในสัปดาห์หน้า ก็ไปรายงานตัวกับ CCTV ได้ แล้วหลังจากนั้นพวกนายอย่าลืมดู CCTV5 กันให้เยอะ ๆ นะ ไม่งั้นเตรียมข้อแก้ตัวมาเลย”
จางเย่อุทาน : “ของมันแน่อยู่แล้ว”
หม่าซวี่เฟยเองก็รีบแสดงความยินดี “แจ๋วเลย!”
“ช่องกีฬา CCTV ดีมากเลยนะ” หวังเฮ่อกล่าวยิ้ม ๆ
อวี๋อิ่งอี๋ยักไหล่ หัวเราะ : “งานฉันเนี่ย มีทั้งข้อดีข้อเสีย ข้อดีก็คือการแข่งขันไม่สูง เพราะฉันเป็นผู้ประกาศหญิง การแข่งขันสายงานผู้ประกาศข่าวกีฬาที่เป็นผู้หญิงไม่ค่อยเยอะอยู่แล้ว แทบจะนับนิ้วได้เลย รายชื่อทั้งประเทศก็มีอยู่แค่ไม่กี่คน ดังนั้นจะหางานย่อมไม่ใช่เรื่องยาก จะไปที่ไหนส่วนใหญ่ล้วนมีคนต้องการ แต่ก็โดนดูหมิ่นเยอะ ผู้หญิงเกิดมามีจุดอ่อนด้านกีฬาอยู่แล้ว ยิ่งฉันไม่ใช่คนช่ำชองกีฬาอีก เพราะฉะนั้นเลยต้องยิ่งใช้ทักษะและความทุ่มเทในการหาความรู้เฉพาะด้านอย่างมาก พวกนายไม่รู้หรอกว่าวัน ๆ ตอนนี้ฉันดูการแข่งไปตั้งเท่าไร รายชื่อนักเตะทุกคน รายชื่อโค้ช กติกา ฉันจะพูดผิดไม่ได้เลย ถ้าผิดไปแค่ชื่อเดียว อีกวันถัดมาก็จะมีคนมาด่าฉันในอินเตอร์เน็ตแล้วว่า : ‘ดูสิ ให้ผู้หญิงมาเป็นผู้ประกาศข่าวกีฬาไม่ได้เรื่องหรอก ไม่เข้าใจเรื่องกีฬาเลย’ เพราะงั้นแรงกดดันฉันก็หนักน่ะ เหมือนกันกับที่จางเย่เพิ่งพูดไปแหละ อย่างฉันคิดอยากจะก้าวหน้าสักก้าวคงยาก”
หวังเฮ่อมองเธอ “ทำไมเธอถึงเลือกมาสายนี้ล่ะ?”
“เพราะชอบน่ะสิ” อวี๋อิ่งอี๋ปล่อยมือตกไปข้างลำตัว
ต่งซานซานยิ้ม : “อิ่งอี๋ชอบดูบอลมาตั้งแต่สมัยมหา’ลัยแล้ว แต่ละวันต้องไปจิบเบียร์ดูแข่งกับพวกเพื่อนผู้ชายทั้งคืน พอหลังเรียนจบก็ไปทำผู้ประกาศข่าวกีฬา ฉันล่ะไม่แปลกใจเลย”
อิ่งอี๋พูดติดตลก : “ฉันก็อยากจะเป็นพิธีกรรายการแบบพวกเธออยู่หรอก แต่การแข่งขันหนักชะมัด แถมฉันเองยังไม่สวยเท่าซานซานด้วย เลยไม่เอาดีกว่า” พูดพลาง ก็ยกแก้วเหล้าขึ้นพูดกับจางเย่ : “มา ฉันขอดื่มคารวะอิตาจางสักแก้วเถอะ คราวหลังได้อยู่ที่ทำงานเดียวกันแล้ว ติดต่อกันบ่อย ๆ นะ”
“ได้เลย” จางเย่ชนแก้วกับเธอ ดื่มรวดเดียวหมด
ต่งซานซานแสร้งถอนใจเฮือกแล้วพูดขัด : “อิ่งอี๋ ฉันขอแนะนำเธอให้ติดต่อเขาที่ทำงานน้อย ๆ หน่อยดีกว่า แถว ๆ CCTV นั่นแทบไม่มีใครที่จางเย่ไม่เคยล่วงเกินแล้ว ระวังซวยไปด้วยนะ”
อิ่งอี๋เองก็ผสมโรง : “จริงด้วย งั้นฉันทำเป็นไม่รู้จักเขาดีกว่า”
จางเย่ : “...”
ทุกคนหัวเราะครื้นเครง!
มื้ออาหารนี้ดำเนินไปจนถึงสี่โมงเย็น แล้วต่อมื้อเย็นรวดเดียวกัน จนท้ายที่สุดเมื่อสำรับไม่พอ อวี๋งอิ่งอี๋กับต่งซานซานจึงไปทำมาเพิ่มอีกสามสี่อย่าง ถึงนับว่ากินอีกมื้อหนึ่งแล้วเสร็จ
หวังเฮ่อดื่มไปค่อนข้างมาก จนเริ่มพูดลิ้นพันกัน : “ดื่มอีก วันนี้ไม่เมาไม่กลับ!”
“ใช่ กลับไม่ไหวก็นอนบ้านฉันเนี่ยแหละ” ต่งซานซานเองก็ดื่มไวน์แดงไปแล้วไม่น้อย หน้าแดงเต็มที่ “ยังไงห้องก็เยอะแยะ อยู่กันตามสบายเลย ใครขับรถมาก็ไม่ต้องขับกลับ”
อวี๋อิ่งอี๋เอ่ยเสนอแนะ : “พวกเรามาร้องเพลงกันไหม?”
จางเย่ไม่ขัด “ฉันยังไงก็ได้”
ต่งซานซานดีดนิ้วเปาะ “บ้านฉันมีให้ร้องนะ คาราโอเกะ ทีวีนี่เล่นได้!”
เหอขุยกับหม่าซวี่เฟยเองก็ส่งเสียง : “ร้อง!”
จางเย่อาสา “ฉันเปิดเพลงแรก!”
ร้องไปดื่มไป แล้วคราวนี้ก็ไปกระดกเบียร์อีก!
……
สามทุ่ม
ทุกคนในบ้านพักเริ่มโงนเงนไปมาปล่อยของกัน
หวังเฮ่อดื่มเยอะไปนานแล้ว วิ่งไปปล่อยโอ้กอ้ากในห้องน้ำเรียบร้อย เหอขุยดีกว่าหน่อย เดินโซเซไปลูบหลังให้หวังเฮ่อ แต่พอเห็นหวังเฮ่ออ้วกออกมายกใหญ่ ก็ทนไม่ไหว อ้วกตาม หวังเฮ่อที่เพิ่งอ้วกเสร็จก็ลูบท้องตัวเอง
หม่าซวี่เฟยยังคงจับไมค์ร้องเพลงอยู่ แต่แทนที่จะบอกว่าร้องเพลง เรียกว่าหอนจะดีกว่า
จางเย่เองก็ยืนทรงตัวไม่อยู่แล้วเช่นกัน “ร้องจนหมดแรงแล้ว”
ต่งซานซานเอะอะเสียงดังด้วยฤทธิ์แอลกอฮอล์ : “วันนี้นอนอยู่นี่กันให้หมดนี่แหละ!”
“ได้ ถึงเธอจะให้ฉันกลับก็กลับไม่ไหวแล้วล่ะ” ข้างหน้าอวี๋อิ่งอี๋คือขวดเบียร์กองพะเนิน บางทีเธออาจจะดื่มไปมากกว่าพวกผู้ชายเสียอีก
ต่งซานซานจัดแจงแบ่งห้อง : “ไปชั้นบนกัน เหอ...ขุยกับหวัง...เฮ่อ...ล่ะ?”
อวี๋อิ่งอี๋ : “ไปอ้วก...ในห้องน้ำ”
“ให้สองคนนั้นห้องหนึ่ง” ต่งซานซานว่า : “จางเย่กับหม่าซวี่เฟย...หนึ่ง...อึก...ห้อง อิ่งอี๋ เราสองคนนอนด้วยกัน เตียงฉันใหญ่ แบ่งกันเหลือ ๆ ”
หม่าซวี่เฟย : “มาร้องกันต่ออีกแป๊บน่า!”
อวี๋อิ่งอี๋คว้าไมค์ “ได้ เดี๋ยวร้องเป็นเพื่อน”
จางเย่ไม่ไหวแล้ว สะอึกเพราะดื่มเยอะเกินไป เขาสะกิดต่งซานซานแล้วว่า : “ไม่ไหวแล้วดื่มเยอะจัด ฉันจะนอนแล้ว มีที่ให้อาบน้ำรึเปล่า? ฉันจะไปอาบก่อน”
“ข้างบนเลย” ต่งซานซานพูดอ้อแอ้ไม่ชัด : “ห้องน้าม...ช้านโบนมีที่อาบ ช้านล่าง...ม่ายมี”
“โอเค พวกเธอฉลองกันต่อเถอะ” จางเย่ก้าวแวบเดียวก็ถึงชั้นบน
ต่งซานซานพูดไล่หลัง : “อาบเสร็จแล้วรีบนอน พรุ่งนี้มีคิวซ้อมงานคืนส่งปีของBTVนะ”
“พรุ่งนี้เหรอ?”
“ช่าย”
“ได้ รู้แล้ว”
ชั้นบน
ห้องอาบน้ำ
จางเย่เพิ่งจะถอดเสื้อผ้าเสร็จ ก็มีสายเข้าจากเหยาเจี้ยนไฉ
“ซ้อมใหญ่พรุ่งนี้?” เหยาเจี้ยนไฉว่า : “เรามาเตี๊ยมกันหน่อยไหม?”
จางเย่ : “หา? ตอนนี้เหรอ?”
เหยาเจี้ยนไฉ : “จะรอจนนาทีสุดท้ายรึไง?”
จางเย่ : “ฉันไม่ได้เตรียมอะไรเลย ดื่มหนักไปหน่อย”
“แอลกอฮอล์เยอะพอดีเลยจะได้มีแรงบันดาลใจ” เหยาเจี้ยนไฉหัวเราะพลางว่า : “ยังไงก็ต้องวางธีมของพรุ่งนี้กันก่อนสิ ไม่งั้นพอถึงตอนซ้อมไม่ได้เตรียมอะไร พวกเราก็ดูไม่มืออาชีพน่ะสิใช่ไหม?”
จางเย่พูดอย่างช่วยไม่ได้ : “ก็ได้ งั้นฉันคิดแป๊บ”
คุยไปสิบกว่านาที ความจริงก็ไม่ได้คุยอะไรมากนัก เพราะตอนนี้จางเย่วิงเวียนหนัก คำพูดที่ออกจากปากก็ไม่รู้ว่าพูดอะไรออกไปบ้าง หลังจากวางสาย จางเย่ก็ตรงไปแช่ในอ่าง ฟอกเจลอาบน้ำ หลับตาปี๋ จนรู้สึกผ่อนคลายขึ้น
ด้านนอก เสียงร้องเพลงของหม่าซวี่เฟยเงียบไปนานแล้ว
จางเย่เองก็ยืนขึ้น ยักแย่ยักยันออกจากอ่าง ล้างหัวล้างตัวเสร็จ นุ่งกางเกงในตัวเดียวเดินออกมา แต่พอเปิดประตูกลับมืดตื๋อ เขาจำได้ราง ๆ แค่ว่าเปิดไฟตอนเดินเข้าห้อง แล้วนี่นา แต่ก็ไม่ได้คิดอะไรมาก เปลือกตาหนักอึ้ง แสงจันทร์ที่ลอดเข้ามาทางหน้าต่างหมุนติ้ว เขาคลานอย่างช้า ๆ ไปจนถึงข้างเตียง เลิกผ้าห่ม แล้วแทรกตัวเข้าไป
สัมผัสเตียงนอนแสนนุ่ม
ผ้าห่มที่ห่อตัวก็อบอุ่น!
มีระบบอุ่นไฟฟ้าด้วยเรอะ?
พอศีรษะเปียกชื้นของจางเย่จมลงไปบนหมอน ก็แทบผล็อยหลับไปในทันที ผ่านไปครู่ ก็ไม่รู้ว่าทำไมถึงรู้สึกว่าถูกเบียดเข้ามาเล็กน้อยอยู่ใต้ผ้าห่ม ทั้งสองข้างราวกับจะมีสิ่งของอยู่ เขาสะลึมสะลือพึมพำ หันตะแคงซ้าย กลิ่นน้ำหอมอ่อนโชยเตะจมูก เหมือนจะมีคนอยู่ตรงนั้น
ไหล่นั้นขยับไปมาเบา ๆ “อย่ากวนน่า”
จางเย่ได้ยิน ก็พลิกตัวไปอีกฟากอย่างรำคาญ ก่ายขาหาท่านอนสบาย แล้วก็ได้กลิ่นหอมบางเบาลอยมาอีกครั้ง กลิ่นไม่เหมือนกับฝั่งทางซ้าย คราวนี้ปนกลิ่นแอลกอฮอล์ค่อนข้างรุนแรงมาด้วย
“อย่าดันน่า ดื่มไม่ไหวแล้ว...บอกว่าดื่มไม่หวาย…แล้ว นายไป...ให้คนอื่นดื่มไป๊!” เสียงพูดงึมงำไม่หยุดอยู่อีกนาน
สุดท้าย จางเย่ก็ถูกเสียงพูดกรอกอยู่ข้างหูจนอื้ออึง พอพลิกตัวไปอีกฟากได้อย่างหงุดหงิด ก็หลับไปทั้งอย่างนั้น


[Go To Next Chapter]( ./49.md)