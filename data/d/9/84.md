##บทที่ 887 : จางเย่เล่นตลก!
ในห้องพักผ่อน
คนทั้งกลุ่มต่างมองจางเย่เป็นตาเดียว
ฉางเสี่ยวเลี่ยงพูดเสียงเครียด “อาจารย์จางน้อย ตอนนี้มีแต่คุณเท่านั้นแล้ว”
จางเย่แทบกระอักเลือด “ผู้กำกับฉาง ผมทำไม่ได้จริงๆ!”
“จางน้อย!” หูเฟยช่วยพูด “ความสามารถของเธอ พวกเรารู้ดี!”
จางเย่ยิ้มขื่น “ถ้าคุณอยากให้ผมเล่นเซี่ยงเซิง แน่นอนว่าไม่มีปัญหา ให้ผมกับตาเหยาขึ้นเวทีเล่นตอนนี้เลยก็ยังได้ แต่ว่าละครตลก ผมไม่เคยเล่น! ผมไม่เคยเล่นมาก่อนเลยจริงๆ พวกคุณไม่ลองถามคนอื่นดูล่ะ? ลองดูว่ามีใครเตรียมบทละครไว้ไหม?”
หูเฟย “ถ้าเธอทำไม่ได้ ก็ไม่มีใครทำได้แล้ว!”
จางเย่โบกมือ “คุณยกยอผมเกินไปแล้ว อย่าพูดแบบนั้นเลย!”
เหยาเจี้ยนไฉฟังจบ ก็ช่วยจางเย่ “นักเซี่ยงเซิงกับนักแสดงละครตลกอาจจะคล้ายกันเพราะเน้นการแสดงตลก สร้างความบันเทิง ใช้ภาษามาคอยเย้าแหย่ผู้ฟัง แต่ว่าจริงๆ แล้วพวกเราเป็นอาชีพที่แตกต่างกันโดยสิ้นเชิง แตกต่างกันอย่างยิ่ง!”
รองหัวหน้าสถานีรีบพูด “แต่ปัญหาคือตอนนี้ไม่มีคนแล้วนี่สิ!”
จางเย่เสริม “เวลาก็เหลือไม่มากแล้วเหมือนกัน” เขามองนาฬิกา “เหลือแค่ชั่วโมงเศษเท่านั้น!”
ทีมงานรายการคืนส่งปีคนหนึ่งพูดขึ้นทันที “ไม่ใช่ว่าคุณทำ ‘ทุกอย่างดีหมด’ เสร็จแค่ชั่วโมงเดียวก่อนการแสดงหรอกหรือ? แถมยังมีทั้งดนตรีทั้งเพลงด้วยนะ!”
จางเย่ “…แต่ผมยังไม่ได้คิดรายการตลกออกมาดีๆ เนี่ยสิ ตอนนี้มีแค่โครงเรื่อง ยังไม่มีบทด้วยซ้ำ!”
ทีมงานหญิงอีกคนรีบตอบสนอง “ตอนทำจางเย่ทอล์กโชว์ คุณเองก็เล่นรายการสดแบบไม่มีสคริปต์ ตอนที่อยู่ที่ BTV-วรรณศิลป์ ‘จางเย่พิเคราะห์สามก๊ก’ ก็ไม่ได้ใช้สคริปต์เหมือนกันไม่ใช่เหรอ? คุณเคยเตรียมสคริปต์ที่ไหน? ถึงเวลาคุณก็ออกไปเล่นไม่ใช่รึไง? ในวงการนี้มีใครไม่รู้ฝีมือคุณบ้าง? พวกเราในห้องนี้ส่วนใหญ่ก็เป็นเพื่อนที่เคยทำงานร่วมกับคุณกันทั้งนั้น ถามได้เลยว่าพวกเรามีใครเคยเห็นคุณถือสคริปต์ขึ้นเวทีบ้างน่ะ”
โหวเกอ “ใช่ๆๆ!”
ต้าเฟย “ใช่แล้วๆๆ!”
จางเย่ “…เรายังไม่มีชุดแสดงเลยนะ”
ฉางเสี่ยวเลี่ยงตอบทันที “ขอแค่เป็นชุดแสดงที่ไม่ยุ่งยาก พวกคุณบอกมาเลยว่าอยากได้แบบไหน จัดให้ได้หมด ทีมรายการคืนส่งปีของ BTV เป็นของคุณแล้ว!”
จางเย่ “…แต่ต่งซานซานรับหน้าที่เป็นพิธีกรอยู่นี่ ผมมีคนไม่พอหรอกนะ!”
รองหัวหน้าสถานีตัดสินใจในทันที “เรามีพิธีกรสำรอง รับหน้าที่แทนเธอได้ทันที แค่เรียก ต่งซานซานก็จะลงมาช่วยคุณ!”
จางเย่แทบเป็นบ้าแล้ว
น้องสาวนายสิ!
ทำไมพวกนายต้องสวนฉันกลับได้ทุกอย่างเลยวะ!
แถมมีวิธีแก้ปัญหาทุกข้อด้วย?
ฉางเสี่ยวเลี่ยงพูดอย่างจริงจัง “อาจารย์จางน้อย สถานีโทรทัศน์นครหลวงของเรา นี่เป็นครั้งแรกที่พวกเรามีโอกาสได้รับชัยชนะในยอดเรตติ้งของรายการคืนส่งปี ตอนนี้พวกเรากำลังจะเข้าเส้นชัยแล้ว ถ้วยทองวางอยู่ตรงหน้าแท้ๆ แต่กลับเกิดเรื่องไม่คาดฝัน คุณคิดว่าเราจะยอมแพ้ไปดื้อๆ อย่างนั้นหรือ? ผมไม่ยอมหรอกนะ!”
รองผู้กำกับ “ผมก็ไม่ยอม!”
หูเฟย “ฉันรับไม่ได้!”
รองผู้กำกับหญิง “ใช่ ทนไม่ไหวจริงๆ!”
เสียวหลวี่ “อีกแค่ก้าวเดียวเอง! อาจารย์จาง!”
โหวตี้ร้องขอ “อาจารย์จาง!”
ต้าเฟยก็ตะโกน “อาจารย์จาง ขึ้นเวทีเถอะ!”
รองผู้กำกับหญิง “ใช่แล้วอาจารย์จาง เหลือแต่คุณแล้วนะ!”
“อาจารย์จาง!”
“อาจารย์จาง! ขึ้นเวทีเถอะ!”
“ขึ้นเวที!”
คนทั้งกลุ่มตะโกนเรียกร้อง!
หูของจางเย่ถึงกับปวดอื้อจากเสียงตะโกน ได้แต่ฝืนยิ้ม “พวกคุณเอาคนมากเข้าข่มนี่นา” ก่อนหันมองเหยาเจี้ยนไฉ
เหยาเจี้ยนไฉก็ยิ้มฝืดเฝื่อน เขายักไหล่บอกว่าตนเองก็ไร้หนทางเช่นกัน
แล้วทันใดนั้นประตูก็เปิดออก มีคนเข้ามาอีกกลุ่มใหญ่!
“ผู้กำกับฉาง เอายังไงดี?”
“หัวหน้าสถานีกดดันมาแล้วครับ!”
“ใช่ จะเตรียมการยังไงดี?”
“ไม่มีเวลาแล้ว ผู้กำกับฉาง ตอนนี้วุ่นวายไปหมดทั้งทีมแล้ว!”
ฉางเสี่ยวเลี่ยงก็ไม่พูดอะไร ได้แต่มองจางเย่ตาปริบๆ รอให้เขาเอ่ยคำ
จางเย่เองก็ไม่แน่ใจว่าจะทำอย่างไรดี เขาเกิดและโตในปักกิ่ง โตมากับการดูช่อง BTV เขาเคยทำงานที่นี่ ดิ้นรนที่นี่ ทั้งเคยมีปัญหาที่นี่ แต่ไม่ว่าอย่างไร BTV ก็ยังคงมีความพิเศษสำหรับเขา เมื่อเห็นว่ามีปัญหาใหญ่ขนาดนี้ในรายการคืนส่งปีของที่นี่ เขาเองก็รู้สึกไม่ดีเช่นกัน สุดท้ายจึงมาเฝ้าถามตัวเองว่าจะทำอย่างไรดี
“ผู้กำกับจาง!”
“อาจารย์จาง ไม่มีเวลาแล้วนะครับ”
ทีมผลิตรายการยิ่งกระวนกระวาย
แล้วจางเย่ก็พลันถอนใจเฮือก มองดูพวกเขา “ไม่มีคนอื่นแล้วจริงเหรอ?”
รองผู้กำกับหญิงคนหนึ่งแทบร้องไห้แล้ว “ไม่มีแล้วจริงๆ ค่ะ!”
จางเย่ใคร่ครวญก่อนกล่าว “ผมไม่เคยทำละครตลกนะ ออกมาเป็นยังไงก็ไม่รู้ ผมไม่รับประกัน พวกคุณคิดดีๆ นะว่าจะตกลงให้ผมรับงานนี้จริงหรือเปล่า?”
ฉางเสี่ยวเลี่ยงตอบด้วยความยินดี “อะไรจะเกิดก็ต้องเกิด!”
รองหัวหน้าสถานีเสริม “ขอแค่ทำทันเวลาถ่ายทอดสด รักษารายการไว้ได้ จะแสดงยังไงก็ได้!”
จางเย่ยักไหล่ให้เหยาเจี้ยนไฉ มองทุกคนแล้วว่า “งั้นผมตกลงครับ!”
“เยี่ยมเลย!” เสียวหลวี่กรี๊ด
ต้าเฟยเชียร์ “อาจารย์จางสุดยอด!”
หูเฟยก็มั่นใจ “เธอขึ้นเวที ไม่มีปัญหาแน่!”
ในด้านนิสัยส่วนตัวของจางเย่ ทุกคนล้วนไม่วางใจ ชายหนุ่มผู้นี้เป็นคนขี้โมโห มักก่อเรื่องหรือด่าคนเป็นประจำ เจ้าอันธพาลวงการบันเทิงนี่ทุกคนต่างต้องหลบลี้ให้ไกล! แต่สำหรับชื่อเสียงและความสามารถเชิงศิลป์ จางเย่นั้นเรียกว่ายิ่งกว่าพึ่งพาได้ ขอแค่เขาตกลงรับงาน ทุกคนก็มั่นใจแล้ว! แม้จางเย่จะไม่เคยเล่นหรือเขียนบทละครตลกมาก่อน แต่เมื่อทุกคนทราบว่าเขารับภาระชิ้นนี้ ต่างก็พากันถอนใจด้วยความโล่งอก!
ฉางเสี่ยวเลี่ยงจับมือจางเย่ พูดอย่างจริงจัง “ขอบคุณครับ!”
จางเย่หัวเราะ “ผมทำมั่วๆ นะ อย่ารีบขอบคุณผม ให้ทำงานเสร็จแล้วแสดงทันเวลาก่อนดีกว่าน่า”
ฉางเสี่ยวเลี่ยงถาม “คุณอยากได้อะไรบ้าง?”
“ขอเวลาคิดสคริปต์นิดหนึ่ง” จางเย่ตอบ
“ได้ครับ!”
“อ้อ ผมขอคุยกับซานซานด้วยนะ”
“ไม่มีปัญหา!”
……


รายการคืนส่งปียังดำเนินต่อไป!
ช่องสถานีท้องถิ่นทุกช่องยังคงฟาดฟันกันเพื่อเรตติ้ง
คนในวงการมองทุกความเคลื่อนไหว รอดูว่าใครจะเป็นผู้ชนะท้ายสุด ปีก่อนเป็นรายการของสถานีหูหนานที่ได้รับยอดรับชมสูงที่สุด ปีก่อนโน้นเป็นสถานีเหลียวหนิง ก่อนหน้าไปอีกเป็นของสถานีตงฟาง!
แล้วปีนี้จะเป็นใคร?
หรือจะเป็นสถานีนครหลวง?
คนบางส่วนเริ่มคุยกัน
“ตอนแรกคิดว่าจะเป็นเหลียวหนิงซะอีก”
“นั่นสิ เปิดมาได้สวยงามมาก!”
“แต่ตอนนี้ไม่แน่แล้ว สถานีนครหลวงมีจางเย่จับเหยาเจี้ยนไฉมาพลิกเกม! คู่หูคู่นี้เล่นเซี่ยงเซิงได้สนุกจริงๆ!”
“เซี่ยงเซิงบทเดียว ถึงกับพยุงรายการได้ทั้งรายการแล้ว!”
“แต่เรายังไม่ได้ดูรายการอื่นเลยนะ ตอนนี้ยังฟันธงอะไรไม่ได้หรอก”
“ถ้าคืนนี้ BTV ชนะ ก็คงเรียกว่าปาฏิหาริย์แล้ว!”
“แต่ไม่ว่ายังไง จางเย่กับเหยาเจี้ยนไฉก็ต้องดังกระหึ่มด้วยเซี่ยงเซิงในคืนนี้แน่ นี่เป็นรายการคืนส่งปีของสถานีโทรทัศน์ดาวเทียมที่มีคนดูอยู่เยอะเชียวนะ ปัญหาจากพวกนักกีฬาปิงปองคงไม่กระทบกับจางเย่มากนักหรอก!”
“หลังจากถูกรั้งไว้หลายปี ในที่สุด BTV ก็ได้โลดแล่นแล้ว!”
“เชิญจางเย่กับเหยาเจี้ยนไฉมาแสดงคือการตัดสินใจที่ถูกต้อง! ด้วยความดังของรายการคืนส่งปี ก็น่าจะดึงเรตติ้งทั้งปีให้พุ่งตามไปด้วย ที่สถานีโทรทัศน์ท้องถิ่นต้องทุ่มให้กับรายการคืนส่งปีมากขนาดนี้ ก็เพื่อแผนระยะยาวนั่นเอง! นี่คือขั้นตอนสำคัญของสถานีเลยนะ!”
แต่ชั่วเวลานั้นเอง ก็ปรากฏข่าวใหญ่พาดหัว!
หนังสือพิมพ์บันเทิง “เรื่องใหญ่ในรายการส่งปีของสถานีนครหลวง!”
นักสืบออนไลน์ “ฉีไห่อิงตรงเข้าโรงพยาบาลฟู่ว่ายด้วยโรคหัวใจ!”
ปักกิ่งรายวันออนไลน์ “รายการสุดท้ายของสถานีนครหลวงถูกแขวนแล้ว! เกิดเรื่องใหญ่ในการถ่ายทอดสด!”
ข่าวของฉีไห่อิงเป็นเรื่องใหญ่เกินกว่าที่จะปกปิด โดยเฉพาะเป็นเหตุการณ์ที่เกิดขึ้นกะทันหันในช่วงรอยต่อสำคัญของการถ่ายทอดสดรายการคืนส่งปีด้วยแล้ว!
ทุกคนต่างตกตะลึง!
“สวรรค์!”
“เกิดขึ้นได้ยังไง!”
“อาจารย์ฉีอยู่ไหน? เป็นยังไงบ้าง?”
“เห็นว่าพ้นขีดอันตรายแล้ว!”
“ดีใจจังเลย! น่ายินดีจริงๆ! แต่ว่าที่รายการส่งปีจะทำยังไงล่ะ?”
“BTV เจอเรื่องอีกแล้ว แถมเป็นรายการถ่ายทอดสดด้วย ถ้าไม่มีการแสดงมาแทน งั้นก็ต้องเป็นปัญหาใหญ่แน่ๆ ไม่เคยเกิดเรื่องแบบนี้มาก่อนด้วยสิ!”
“โชคร้ายจริงๆ!”
“นั่นสิ ปีนี้ BTV ทำได้ดีซะด้วย!”
“เชี่ย ซวยชิบ!”
“หา BTV เกิดเรื่องใหญ่อีกแล้ว!”
“พวกนั้นจบแล้วล่ะ คงไม่ชนะเป็นที่หนึ่งแล้ว! ทั้งที่เป็นก้าวสุดท้ายแท้ๆ!”
“พวกนั้นคงไม่มาร่วมแย่งชัยชนะเรตติ้งแล้วล่ะมั้ง? เพราะตอนนี้ที่พวกเขาต้องแก้ปัญหาเร่งด่วน ก็คือเรื่องเวลาที่เหลือแค่ชั่วโมงเดียวก่อนรายการของฉีไห่อิงนั่นไง? จะอุดยังไงดีล่ะ?”
“ความนิยมที่จางเย่กับเหยาเจี้ยนไฉชิงมาให้ จะต้องลงหลุมไปรึนี่!”
ชาวเน็ตนินทากันใหญ่โต
บรรดาชาวเน็ตที่คุยกันเรื่องหานลี่กับปิงปองทีมชาติก็ต่างเบนความสนใจมาที่ข่าวนี้! อีกแค่ชั่วโมงเดียวก็จะถึงเวลาแสดงละคร แต่นักแสดงกลับโรคหัวใจกำเริบกะทันหัน ทุกคนล้วนเป็นกังวลกับสถานีนครหลวงซึ่งถูกดึงถ่วงไว้อย่างยิ่ง!
……


เหล่าคนในวงการเองก็ถกกันเรื่องนี้อย่างดุเดือด!
“จริงรึเปล่า?”
“ไอ้หยา งั้นก็จบสิ้นแล้ว!”
“นั่นสิ ต่อให้มีเซี่ยงเซิงของจางเย่กับเหยาเจี้ยนไฉช่วย แต่ BTV ก็น่าจะยันไว้ไม่ไหวอยู่ดี จะชิงเรตติ้ง? ฉันว่าคราวนี้จะทำรายการจบไหมยังเป็นปัญหาเลย!”
“มาดูกันว่าใครจะขึ้นแสดงแทน!”
“ไม่มีใครมั้ง? ฉันว่าพวกนั้นไม่ได้เตรียมรายการสำรองหรอก!”
“จะมีตัวแทนรึเปล่าก็ช่างเถอะ ดูเวลาสิ!”
“นั่นสิ ปัญหาคือเวลาไม่เหลือแล้วต่างหาก!”
“ถ้ามีปัญหาขนาดนี้ BTV คงโดนหนักแน่!”
“มาดูกันว่ารายการคืนส่งปีของ BTV จะรับมือกับเรื่องนี้ยังไง!”




[Go To Next Chapter]( ./85.md)