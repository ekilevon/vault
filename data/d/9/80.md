##บทที่ 883 : กวาดรายการส่งปีช่องอื่นจนเรียบ!
สถานีเจ้อเจียง
นักแสดงเซี่ยงเซิงอาวุโสสองคนที่พวกเขาจ่ายเงินจำนวนมากมาเพื่อทำการแสดง
คนเล่นมุก "เดาสิว่าสุดท้ายเป็นยังไง?"
คนรับมุก "เป็นยังไงล่ะ?"
คนเล่นมุก "หมอนั่นกินซาลาเปาจนเกลี้ยงเลย!"
คนรับมุก "เฮ้ย สกปรกงั้นเชียว?"
สองนักแสดงคนหนึ่งรุ่นเดียวกับถังต้าจาง อีกคนอายุมากกว่าไม่มาก แต่กลับถูกจัดอยู่ในรุ่นเดียวกับปรมาจารย์สวี นับว่ามีตำแหน่งในวงการเซี่ยงเซิงสูงส่งทีเดียว
ทั้งสองเล่นกันอย่างจริงจัง หน้าผากมีเหงื่อผุดพราย!
ในการถ่ายทอดสดรายการคืนส่งปี ทีมผู้กำกับล้วนแต่ยุ่งอยู่กับเรื่องฝังรายการ หลายคนจึงไม่ทราบว่าเกิดอะไรขึ้น และไม่รู้สถานการณ์ภายนอกแม้แต่น้อย แต่ทันใดนั้นก็มีทีมงานคนหนึ่งพบปัญหา พวกเขาย่อมมีผู้เชี่ยวชาญด้านสถิติที่ดูแลกระแสตอบรับของคนดู
คนผู้นั้นอุทาน "หือ! ไม่ถูกต้องแล้ว!"
ผู้กำกับที่นั่งอยู่ข้างๆ หันมอง "เกิดอะไรขึ้นหรือเสี่ยวโจว?"
คนผู้นั้นตกตะลึง "เรตติ้งรายการคืนส่งปีของเรา ทำไมจู่ๆ ถึงได้ลดลงไปถึงยี่สิบสามเปอร์เซ็นต์ได้ล่ะ? นี่...นี่...นี่มันไม่ถูกต้อง!"
รอบข้างมีคนไม่น้อย ทุกคนต่างก็ตกใจ
"อะไรนะ?"
"เป็นไปไม่ได้!"
"ตอนนี้เป็นช่วงรายการภาษานะ!"
"ใช่ ปกติเรตติ้งต้องเพิ่มสิ!"
"ข้อมูลอยู่ไหน? ดูหน่อย!"
"เป็นไปได้ไง! ลดลงไปเยอะขนาดนั้นเชียว?"
"หือ?"
ผู้กำกับรายการคืนส่งปีของสถานีเจ้อเจียงก็ตะลึง พวกเขาให้ความสำคัญตัวเลขสถิติเหล่านี้อย่างยิ่ง เพราะนี่คือผลรายงานสถานการณ์ปัจจุบันของรายการคืนส่งปี ถ้าหากรายการเกิดปัญหาขึ้นมา พวกเขาก็สามารถปรับเปลี่ยนรายการตามสถิตินี้ได้ทันที แต่มาตอนนี้ แค่ครู่เดียวกลับร่วงลงไปถึงยี่สิบเปอร์เซ็นต์? เรื่องนี้ไม่ธรรมดาแน่นอน ทั้งยังน่าตกใจอย่างมาก "เกิดอะไรขึ้น? สรุปว่าเป็นยังไง?"
สถานีหูหนาน
เรตติ้งรายการคืนส่งปีของพวกเขาก็กำลังร่วงลงไปอย่างบ้าคลั่ง!
ห้าเปอร์เซ็นต์
สิบเปอร์เซ็นต์
สุดท้ายร่วงลงไปถึงสิบเก้าเปอร์เซ็นต์!
จำนวนคอมเมนต์ร่วงวูบลงไปต่อหน้าต่อตา ร่วงจนคนต้องใจสั่น! แม้แต่เวยป๋อทางการของพวกเขาที่กำลังยุ่งวุ่นวายกับการวิจารณ์ยังโล่งไปในทันใด!
"เกิดอะไรขึ้นน่ะ?"
"เชี่ย นี่มันเกิดอะไรขึ้นกันแน่?"
"ไม่มีใครชอบดูรายการนี้เหรอ?"
"ไม่มั้ง! นี่เพลงของฟ่านเหวินลี่เชียวนะ! ฟ่านเหวินลี่น่ะ!"
"คนไปไหนหมด?"
"เชี่ย! คนหายไปไหนกัน? ใครก็ได้มาบอกฉันที?"
ทีมผู้กำกับก็งุนงงมาก!
สถานีโทรทัศน์ท้องถิ่นอื่นๆ ล้วนเผชิญกับเหตุการณ์ชวนสะพรึงนี้ไม่ต่างกัน ความคิดแวบแรกที่ผุดขึ้นมาในสมองก็คือ ต้องเกิดเรื่องใหญ่เทียมฟ้าบางประการที่รายการคืนส่งปีของช่องอื่นแน่!
แน่นอน ข่าวนี้ได้รับการยืนยันอย่างรวดเร็ว!
สาเหตุมาจากรายการคืนส่งปีของสถานีโทรทัศน์ดาวเทียมนครหลวงนั่นเอง!
“คน…ย้ายไปดูช่อง BTV หมดแล้ว!”
“ไปดูอะไรกัน?”
“เซี่ยงเซิงไง”
“สถานีเราก็เป็นเซี่ยงเซิง! ไปดูของ BTV ทำอะไร?”
“เพราะว่าทางนั้นน่ะเป็นรายการของจางเย่กับเหยาเจี้ยนไฉไงเล่า!”
เหล่าทีมงานรายการคืนส่งปีของทุกสถานีล้วนแต่ยุ่งอยู่กับงานของช่องตนเอง ย่อมไม่อาจไปตรวจสอบเซี่ยงเซิงของช่อง BTV ได้ พวกเขาไม่รู้เรื่องราว จึงได้แต่คิดว่าเรื่องที่เกิดขึ้นนั้นยากจะเข้าใจจนเป็นไปไม่ได้! นี่มันเกิดขึ้นได้ยังไง? ทำไมกัน? พวกผู้ชมบ้ากันไปหมดแล้วหรือ? ทำไมทุกคนถึงเปลี่ยนช่องไปดูรายการคืนส่งปีของ BTV กันหมด? แค่เพราะจางเย่กับเหยาเจี้ยนไฉมาแสดงเซี่ยงเซิงเลยดังระเบิดขนาดนี้เนี่ยนะ?
สถานีเหลียวหนิงนิ่งอึ้ง!
สถานีหูหนานตกตะลึง!
สถานีตงฟางก็ต้องเบิกตากว้างอย่างพูดไม่ออก!
แค่จางเย่คนเดียว แค่แสดงเซี่ยงเซิงเท่านั้น ถึงกับดึงเรตติ้งของสถานีโทรทัศน์ท้องถิ่นทุกช่องลงมาทีเดียวถึงยี่สิบเปอร์เซ็นต์?
หมอนั่นทำได้ยังไง?
ไร้เหตุผลเกินไปแล้ว!
ในอินเทอร์เน็ตเองก็ท่วมท้นไปด้วยข้อสงสัยเดียวกัน
แต่ไม่นานทุกคนก็ต้องเปลี่ยนความคิดอย่างรวดเร็ว!
“ไปดูก่อนค่อยว่ากันแล้วกัน!”
“ดูซะก่อนแล้วค่อยมาบ่น!”
“อย่าเอา ‘ทุกอย่างดีหมด’ ไปเทียบกับพวกเซี่ยงเซิงห่วยๆ พวกนั้นน่า!”
“เมื่อก่อนฉันด่าจางเย่ตลอดเลยนะ ฉันไม่ชอบเซี่ยงเซิงสามต่ำช้าของเขาที่เอาแต่ด่าคน แต่หลังได้ฟัง ‘ทุกอย่างดีหมด’ ของจางเย่แล้ว ฉันว่าฉันคงต้องสนับสนุนเขาสักครั้ง ฉันไม่สนใจว่าต่อไปคนจะด่าจะว่าเขายังไง แต่วันนี้ฉันไม่ยอมให้ใครมาด่าจางเย่แน่!”
“วันนี้จางเย่เทพมาก!”
“นี่คือผลงานเซี่ยงเซิงที่ยอดเยี่ยมในเยี่ยมยอด!”
ชาวเน็ตต่างให้การสนับสนุนกันไม่หยุด!
เวลานี้ทั่วโลกอินเทอร์เน็ตเต็มไปด้วยชื่อของจางเย่กับเหยาเจี้ยนไฉ รายการคืนส่งปีช่อง BTV และการพูดคุยถึงการแสดง ‘ทุกอย่างดีหมด’
เป็นที่นิยมอย่างมาก!
เซี่ยงเซิงของจางเย่เพิ่งออกอากาศไปไม่นาน แต่คำร่ำลือนี้ก็กระจายไปทั่วประเทศแล้ว!
ทั้งวงการสั่นสะเทือน!
เหล่าคนในวงการล้วนแล้วแต่ปากอ้าตาค้าง!
เซี่ยงเซิงบทเดียวถึงกับดังได้ขนาดนี้? พวกเขาไม่เคยเห็นมาก่อนจริงๆ!
……


สถานีโทรทัศน์นครหลวง
ในห้องพักหลังเวที
โหวเกอ ต้าเฟย และพวกคนอื่นๆ ผลักประตูกรูกันเข้ามา “อาจารย์จาง!”
จางเย่กำลังแอบลับๆ ล่อๆ สูบบุหรี่ พอเห็นคนมากันเยอะก็รีบซ่อน แต่เมื่อตระหนักได้ว่าที่แท้เป็นเพื่อนร่วมงานของตนใน BTV นี่เอง เขาก็ยิ้มพร้อมยกบุหรี่ขึ้นมาสูบอีกครั้ง “มากันทำไมน่ะ? งานเสร็จแล้วเหรอ? มาๆ นั่งสิๆ”
ต้าเฟย “ไม่เป็นไรครับ พวกเรายังต้องกลับไปประจำตำแหน่งอีก”
เสี่ยวหลวี่หัวเราะคิก “พวกเราแค่จะบอกว่า อาจารย์จาง คุณเยี่ยมมาก!”
โหวเกอกล่าว “เพลงสุดท้ายนั่น ฉันฟังแล้วร้องไห้เลยนะ”
เหยาเจี้ยนไฉหัวเราะขัดขึ้น “ฉันก็แสดงด้วยนา”
เสี่ยวหลวี่รีบพูด “ใช่ๆๆ! อาจารย์เหยาก็ตบมุกได้ดีมากเลยค่ะ!”
“ถ้าไม่ใช่เพราะอาจารย์เหยาคอยช่วยตบมุกให้ อาจารย์จางคงทำได้ไม่ดีเท่านี้หรอก!” โหวตี้พูดอย่างจริงใจ “พวกเราเองก็รู้จักอาจารย์จางมาหลายปี เวลาอาจารย์จางพูดอะไร มักกระโดดข้ามเรื่องออกนอกลู่นอกทางไปเรื่อย โดยเฉพาะเวลาเล่นเซี่ยงเซิง ชอบเปลี่ยนเรื่องกะทันหันทุกที คนส่วนใหญ่น่ะตอบสนองกันไม่ทันหรอก ได้แต่ปล่อยให้บทมันตกไป มีแต่อาจารย์เหยาที่ร่วมเล่นกับอาจารย์จางได้ประดุจภูษาฟ้าไร้ตะเข็บ ไม่มีช่องโหว่สักนิดเดียว สมเป็นคู่หูกันจริงๆ!”
เหยาเจี้ยนไฉ “ฮ่าๆๆ!”
จางเย่ก็หัวเราะ “แน่นอน ฉันกับเหล่าเหยาเป็นคู่หูกันมานานแล้ว”
คุยกันอยู่ครู่หนึ่ง เสี่ยวหลวี่ก็นึกอะไรขึ้นมาได้
เสี่ยวหลวี่เอามือก่ายหน้าผาก “ดูฉันสิ ขี้ลืมจริงเชียว เกือบไปแล้ว! พี่หูอยากให้ฉันมาถามว่าเพลงสุดท้ายที่ชื่อ ‘จดหมายถึงบ้าน’ นั่น พวกทำนองกับเนื้อร้องเป็นคุณแต่งเองทั้งหมดจริงไหม มีปัญหาลิขสิทธิ์อะไรไหม?”
จางเย่ถาม “ทำไมเรอะ?”
เสี่ยวหลวี่ “ชาวเน็ตอยากฟังซ้ำน่ะ พวกเขามารุมอยู่ในเว็บไซต์เรา ทิ้งคอมเมนต์คำขอไว้เป็นพันเลย ทางสถานีเลยจะตัดต่อเพลงออกมาจากวิดีโอเพื่ออัปโหลดออนไลน์น่ะ”
จางเย่เข้าใจแล้ว “ผมไม่มีปัญหา เอาเลย”
เสี่ยวหลวี่ “ได้ งั้นฉันบอกพี่หูนะคะ!”
เดิมทีก็เป็นเรื่องลำบากเพียงยกมือเท่านั้น ในเมื่อทางสถานีไม่คิดมาก จางเย่ไม่คิดมาก แล้วผู้ชมก็อยากฟังอีก งั้นก็อัปๆ ไปเถอะ!
แต่ทว่าทางสถานีโทรทัศน์นครหลวงกับจางเย่กลับไม่คิดเลยว่า การตัดสินใจครั้งนี้จะเป็นประหนึ่งการโยนหินลงทะเลสาบที่สร้างกระแสใหญ่โตในภายหลัง! หลังกวาดรายการคืนส่งปีของสถานีโทรทัศน์ท้องถิ่นช่องอื่นๆ จนเรียบแล้ว พวกเขาก็ยังทำให้วงการเพลงต้องหลั่งเหงื่อเย็นเยียบ!






[Go To Next Chapter]( ./81.md)