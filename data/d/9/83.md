##บทที่ 886 : จางเย่ ละครตลกต้องฝากคุณแล้วนะ!
เรื่องราวยิ่งขยายใหญ่โตขึ้นทุกที!
หลายคนไม่สนใจดูรายการคืนส่งปีแล้ว แต่ตรงเข้ามาเพื่อมุงดูความวุ่นวาย!
“ ‘จดหมายถึงบ้าน’ ครองอันดับสามในชาร์ตเพลงฮิต!”
“เซี่ยงเซิงของจางเย่กับเหยาเจี้ยนไฉได้รับคำวิจารณ์อย่างยอดเยี่ยม!”
“ทีมชาติชายประสบความพ่ายแพ้ในการแข่งขันปิงปองชิงแชมป์โลก!”
“เหตุผลแห่งความพ่ายแพ้ของหานลี่?”
“หัวหน้าโค้ชทีมหลิวอีเฟิงเข้าข้างหานลี่!”
“เหล่าเพื่อนร่วมทีมวิจารณ์เพลง ‘จดหมายถึงบ้าน’ ออกรายการสดว่า ‘วุ่นวายเป็นบ้า! ไม่งั้นเราต้องชนะง่ายๆ แน่!’ ”
มีข่าวออนไลน์ออกมาอย่างต่อเนื่อง!
หานลี่ถือว่าเป็นนักกีฬาชื่อดัง แม้ว่าความสนใจและชื่อเสียงในฐานะนักปิงปองย่อมไม่อาจเทียบเท่าดาราวงการบันเทิง แต่ถ้าประสบความสำเร็จในหน้าที่การงาน พวกเขาก็ย่อมเป็นที่นิยมเช่นกัน อย่างเหยาหมิง หลิวเสียง หลี่น่าและคนอื่นๆ
ในชั่วเวลานั้น เวยป๋อของหานลี่ถูกผู้คน @ ถึงนับไม่ถ้วน
หัวหน้าโค้ชทีมชาติ หลิวอีเฟิง ก็ตกเป็นเป้าไปด้วยเช่นกัน แม้แต่เวยป๋อหลักของเหล่านักกีฬาทีมชาติก็โดนชาวเน็ตบุกด้วย
“พวกนายให้สัมภาษณ์กันไม่เป็นเรอะ?”
“เป็นสุภาพบุรุษกันหน่อย อย่าทำให้คนในประเทศต้องขายหน้าน่า!”
“ขายหน้าแทนพวกนายจริงๆ รอบนี้ทำเสียหน้าทั้งประเทศต่อหน้าต่างชาติ!”
“แพ้เกาหลีมาแล้วยังมีหน้ามาด่าจางเย่อีกเรอะ? ฉันแม่งโมโหกับพวกนายจริงๆ! พวกนายคิดว่าตัวเองมีสิทธิ์ด่าจางเย่งั้นรึ? รู้ไหมว่าอาจารย์จางเป็นใคร? เขาคือผู้เชี่ยวชาญการด่าเกาหลีนะเว้ย! ตั้งแต่เริ่มเปิดตัว เขาก็ต่อต้านเกาหลีมาโดยตลอด! ก่อนนี้ถึงกับเคยตีกับดาราเกาหลีด้วยซ้ำ! จางเย่ยืนอยู่แนวหน้าเสมอ วันนี้เมื่อปีที่แล้ว จางเย่ถึงกับโดนจับขังไว้ที่สถานีหลังตีกับลีอันกู แต่คนไปรุมสถานีตำรวจกดดันให้ปล่อยตัวจางเย่! รู้ไหมว่าสถานการณ์ตอนนั้นเป็นยังไง? พวกนายเคยเห็นเรื่องแบบนี้รึเปล่า? เขาน่ะคือแนวหน้าในสมรภูมิเกาหลีที่ไม่เคยแพ้ใคร! ไม่เหมือนพวกนาย แข่งแพ้ก็มาโทษจางเย่! ตรรกะบ้าบออะไร!”
“ยอมพวกนายเลย คนแบบไหนกันถึงด่าเพลงที่น่าประทับใจแบบนี้ได้น่ะ?”
“ไปดู ‘ทุกอย่างดีหมด’ เถอะ! พวกนายจะได้รู้เรื่อง!”
แต่เวยป๋อเหล่านี้กลับเงียบสนิท
หลิวอีเฟิง หานลี่ และทีมชาติคนอื่นๆ ไม่ออกมาอธิบายหรือวุ่นวายกับพวกเขา
……


ค่ำคืนนี้คล้ายจะถูกลิขิตให้เป็นคืนที่ไม่เหมือนกับคืนอื่นๆ!
การแข่งขันระหว่างสถานีโทรทัศน์ท้องถิ่นเป็นไปอย่างเข้มข้น เซี่ยงเซิงของจางเย่กับเหยาเจี้ยนไฉสะท้านสะเทือนทั้งประเทศ ‘จดหมายถึงบ้าน’ กวาดชาร์ตวงการเพลง ความพ่ายแพ้ของทีมชาติปิงปอง ข้อแก้ตัวของหานลี่เมื่อพ่ายแพ้ เหล่านักกีฬาร่วมทีมที่จะสนับสนุนข้อแก้ตัวนั้นเงียบๆ คำวิจารณ์จากเหล่าชาวเน็ต และบลาๆๆ ช่างเป็นคืนแรกของวันหยุดตรุษจีนที่คึกคักวุ่นวายอย่างคาดไม่ถึง! แต่ดูเหมือนความคึกคักนี้ยังวุ่นวายไม่พอ เพราะต่อมายังมีเหตุร้ายเกิดขึ้นในสถานีโทรทัศน์นครหลวงอีก!
ข้างหลังเวที
บริเวณใกล้กับห้องประชุม มีคนกลุ่มหนึ่งกำลังเอะอะวุ่นวาย!
“เรียกรถพยาบาลเร็ว!”
“เชี่ย! เกิดอะไรขึ้น?”
“โทร 120” 1
“อาจารย์ฉีไห่อิงเป็นลม!”
“อย่าแตะต้องนะ! อาจจะเป็นโรคหัวใจ! อย่าขยับโดยพลการ!”
“รีบเรียกหัวหน้า!”
“ซวยแล้ว ซวยแล้ว!”
“อาจารย์ฉี! อาจารย์ฉี! ตื่นสิ!”
ในชั่วพริบตา ฉางเสี่ยวเลี่ยงกับทีมงานก็ตรงเข้ามาอย่างรวดเร็ว “เกิดอะไรขึ้น? เหล่าฉี? เหล่าฉี? เรียกรถพยาบาลรึยัง? ทำไมรถยังไม่มาอีก!”
พวกผู้บริหารของสถานีโทรทัศน์ก็มากันหลายคน
พนักงานหญิงกระวนกระวายจนแทบร้องไห้ “วันนี้วันหยุดวันแรก รถพยาบาลมีไม่พอ ทีมพยาบาลลาหยุดกันเยอะ”
ฉางเสี่ยวเลี่ยง “ไม่ต้องรอแล้ว! ใครขับไปส่งอาจารย์ฉีที่โรงพยาบาลหน่อย เร็วๆ!”
หูเฟยลั่น “ดูในกระเป๋าเหล่าฉี มียาโรคหัวใจไหม! ถ้ามีก็ป้อนให้ก่อนเลย!”
“ใช่ๆๆๆ ยา!” มีคนควานหายาอย่างบ้าคลั่ง
พอส่งเขาออกไปได้ ฉางเสี่ยวเลี่ยงก็พูดเสียงเครียด “คงเครียดเกินไปน่ะสิ”
รองหัวหน้าสถานี “เพราะรายการคืนส่งปี ทุกคนเลยโหมงานกันหนักเกินไปน่ะ!”
“อาจารย์ฉีมีปัญหาโรคหัวใจมานานแล้ว!” คู่เล่นของฉีไห่อิงในรายการกล่าว “พวกเราจะทำยังไงกับรายการดี? อีกแค่ชั่วโมงเดียวแล้วนะ!”
หัวหน้าสถานีมองฉางเสี่ยวเลี่ยง “เหล่าฉาง หาคนแทนได้ไหม?”
ฉางเสี่ยวเลี่ยงตอบทันที “แสดงตลกของเหล่าฉีใช้เขาเป็นตัวหลัก ตลกเรื่องนี้ก็สร้างโดยอิงจากนิสัยของเขา หาคนแทนไม่ได้แน่!”
ผู้ช่วยผู้กำกับหญิงย่ำเท้าด้วยความกังวล “คิดจะหาคนแทนตอนนี้ก็ช้าไปแล้ว!”
ทีมงานคนหนึ่งเสนอ “เปลี่ยนเป็นรายการสำรองไหมครับ?”
“เราจะไปหารายการสำรองจากไหน? การแสดงที่ไม่ผ่านเกณฑ์ก็ตัดทิ้งไปหมดแล้ว!”
“อีกอย่าง นี่ก็ไม่มีตลกอื่นเหลือแล้วด้วย!”
“ต่อให้มีตอนนี้ก็เตรียมตัวไม่ทันอยู่ดี!”
“งั้นจะทำยังไงกันดี?”
“ตอนนี้เรตติ้งเราเพิ่งจะขึ้นนะ!”
“ใช่แล้ว นี่คือการถ่ายทอดสด พวกเราจะปล่อยให้การแสดงขาดช่วงไม่ได้!”
“ปีนี้พวกเรามีสิทธิ์จะเป็นรายการคืนส่งปีอันดับหนึ่งของสถานีโทรทัศน์ท้องถิ่น! ซึ่งเราไม่เคยได้รับเกียรตินี้มาก่อน! นี่คือสิ่งที่จางเย่กับอาจารย์เหยาเจี้ยนไฉสู้ให้พวกเราได้มา! ถ้ารายการภาษาหาย จบรายการก่อน งั้นก็น่าเสียดายแล้ว อีกอย่างเราก็ยืนยันผังรายการแสดงไปหมดแล้ว จะจบรายการก่อนได้ยังไง ไม่งั้นรายการที่เหลือจะทำยังไง? ฉายโฆษณาสิบนาทีระหว่างที่รายการหายไปงั้นหรือ?”
“ทำไมไม่ใช้รายการร้องเพลงแทนล่ะ?”
“เพลงเล่นได้แค่สองสามนาที เราต้องมีเพลงสามถึงสี่เพลง! จะไปหาที่ไหน? จะไปเอามาจากไหน? ไม่มีทางเลย!”
ทีมผลิตรายการกำลังวุ่นวาย ทุกคนพยายามออกความเห็น!
ทันใดเสียวหลวี่ก็เสนอขึ้นเล่นๆ “ไม่เขียนตลกเรื่องใหม่แทนละคะ?”
เขียนเรื่องใหม่ตอนนี้?
ทำฉากตอนนี้?
แสดงสดไม่ซ้อม?
พูดบ้าอะไรของเธอ? ใครมันจะไปทำได้?
หลายคนไม่สนใจข้อเสนอของเธอ
แต่ฉางเสี่ยวเลี่ยงพอฟังปุ๊บ นัยน์ตาก็กระจ่างวูบ เพราะเขานึกถึงใครบางคน!
……


ในห้องพักสุดทางเดิน
เหยาเจี้ยนไฉ “ข้างนอกเกิดอะไรขึ้นน่ะ? ทำไมฟังดูวุ่นวายจัง? หรือว่ามีเรื่อง?”
แต่จางเย่ไม่สนใจเขา เอาแต่ไล่ด่าคนระหว่างเล่นเวยป๋อ
“พอแล้วน่าพี่น้อง” เหยาเจี้ยนไฉขำ “นายด่ามาสิบนาทีรวดแล้ว พักเถอะ”
จางเย่ “ด่าติดกันสามวันสามคืนก็ไม่เหนื่อย ไอ้พวกลูก…”
ฉับพลันนั้นประตูก็ถูกคนผลักเข้ามา มีคนกรูเข้ามาเป็นสิบ ทั้งหัวหน้าสถานี ฉางเสี่ยวเลี่ยง หูเฟย เสียวหลวี่ ต้าเฟย ผู้กับและทีมงานรายการอีกหลายคน พอพวกเขาเข้ามาในห้อง ก็ได้ยินจางเย่ พิธีกรชื่อดัง ผู้กำกับชื่อดัง รองศาสตราจารย์ของมหาวิทยาลัยปักกิ่งและมหาวิทยาลัยสื่อสารมวลชน กำลังสบถด่าคนเหมือนพวกกุ๊ยข้างถนน ทุกคนแทบทนฟังคำพูดของเขาแทบไม่ได้ คนธรรมดาด่าแบบนี้ไม่เป็นด้วยซ้ำ!
ฉางเสี่ยวเลี่ยง “...”
หูเฟย “...”
หัวหน้าสถานี “...”
ช่างเถอะ ถือว่าไม่ได้ยินก็แล้วกัน
ทุกคนต่างคิดแบบนี้พร้อมกัน
จางเย่เองก็ตกใจ หยุดด่าทันที “ไอ้หยา ผู้กำกับฉาง? พี่หู? รองหัวหน้าสถานีซ่ง? มากันได้ยังไงครับ?”
ฉางเสี่ยวเลี่ยงเข้าเรื่องทันที “อาจารย์ฉีไห่อิงโรคหัวใจกำเริบกะทันหัน ตอนนี้ไปโรงพยาบาลแล้ว”
เหยาเจี้ยนไฉตกตะลึง “เขาเป็นยังไงบ้าง?”
จางเย่ได้ยินชื่อของฉีไห่อิงมาก่อน ทราบว่าเขาเป็นนักแสดงตลกที่เก่งกาจทีเดียว
หูเฟยพูดทันควัน “เราโทรเช็กแล้ว เขาได้สติหลังไปถึงโรงพยาบาล น่าจะพ้นขีดอันตราย แต่คาดว่าคงมาแสดงต่อไม่ไหวแล้ว”
จางเย่ถอนใจกล่าว “คนไม่เป็นอะไรก็ดีแล้ว”
ฉางเสี่ยวเลี่ยงมองจางเย่ก่อนถาม “แต่จะไม่มีใครแสดงตลกในคืนส่งปีน่ะสิ!”
จางเย่ฟังแล้วก็กังวลใจ “งั้นทำยังไงดีครับ? รีบหาวิธีแก้ปัญหากันเร็ว”
“ผู้กำกับจาง” ผู้ช่วยผู้กำกับของรายการคืนส่งปีมองเขาแล้วกล่าวว่า “คุณบอกไม่ใช่เหรอว่าคุณเล่นตลกได้?”
พอฟังจางเย่ก็นิ่งอึ้ง “ว่ายังไงนะ?”
คนผู้นั้นย้ำ “ตลก”
จางเย่ชี้หน้าตัวเอง “ผม?”
อีกฝ่าย “ใช่”
จางเย่เบิกตากว้าง “ผมเคยพูด?”
ฉางเสี่ยวเลี่ยงพยักหน้า “คุณเคยพูด”
ไร้สาระ!
ฉันเป็นนักแสดงเซี่ยงเซิง จะไปทำรายการตลกยังไง? จะบ้าเรอะ?
ทว่าขณะที่จางเย่กำลังจะกล่าวถ้อยคำ ผู้ช่วยผู้กำกับนั้นก็ทำให้เขาต้องกลืนคำพูดลงไป “คุณบอกเองนี่นา ตอนซ้อมครั้งก่อนตอนที่คุณกับต่งซานซานมาสาย คุณบอกว่าคุณกำลังคุยกันเรื่องละครตลก! ผู้กำกับฉางยังบอกเลยว่าถ้ามีโอกาสก็จะร่วมงานกับคุณในปีหน้า! คุณยังรับปากไปแล้วด้วย!”
จางเย่ตะลึงค้าง เชี่ย ดูเหมือนเขาจะ…พูดแบบนั้นจริงๆ ด้วย!
ฉางเสี่ยวเลี่ยงตัดสินใจ “ไม่ต้องรอปีหน้าแล้ว ทำวันนี้ปีนี้เลย อาจารย์จาง พวกเราหวังพึ่งคุณแล้ว! ละครตลกของเรา…ต้องฝากคุณแล้วนะ!”
ฝากฉัน?
ละครตลก??
จางเย่แทบกระอักเลือดแล้ว!
เชี่ย! ลูกพี่ อย่าเล่นแบบนี้ได้ไหม? ฉันเป็นนักแสดงเซี่ยงเซิง ทำไมต้องไปเล่นตลกด้วยล่ะ! ฉันพูดแบบนั้นก็จริง แต่เป็นเพราะว่าฉันกับต่งซานซานมาสาย ฉันก็เลยต้องหาข้อแก้ตัวต่างหากเล่า! หลังจากนั้นพูดอะไรออกไปบ้างฉันยังจำไม่ได้เลย! ทำไมตอนนี้ถึงมาจริงจังได้ล่ะโว้ย?
จะให้ฉันไปเล่นตลกเนี่ยนะ? คิดว่าฉันทำได้ทุกอย่างจริงๆ งั้นเรอะ!!!








[Go To Next Chapter]( ./84.md)