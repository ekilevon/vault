##บทที่ 844 : ไหนดูสิว่าประตูบานไหนไม่ยอมให้ฉันเข้า?
ต่อสายหาอู๋เจ๋อชิง
"พอดีประชุมอยู่น่ะ"
"เรื่องสำคัญน่ะ ขอคุยก่อนเดี๋ยวเดียว"
"ออกมาจากห้องประชุมแล้ว มีใครมากวนใจเธออีกหรือ? บอกมาสิ?"
"กวนหยุนไห่สถานีเหอเป่ย คุณรู้จักไหม?"
"ไม่รู้จัก ไม่เคยได้ยินชื่อด้วย"
"เป็นหัวหน้าภาคการผลิตฝ่ายนครหลวงของสถานีเหอเป่ย ตำแหน่งพอ ๆ กับรองหัวหน้าสถานีแล้ว"
"อาจจะเคยเจอตอนลงไปตรวจงานมั้ง แต่ว่าไม่ได้รู้สึกประทับใจอะไร"
แม้แต่เหล่ารองหัวหน้าสถานีของ CCTV กับสถานีโทรทัศน์นครหลวง ยังไม่แน่เลยว่าอู๋เจ๋อชิงจะรู้จักทั้งหมดไหม อย่าว่าแต่หัวหน้าฝ่ายการผลิตภาคนครหลวงของสถานีเหอเป่ยซึ่งแม้จะได้รับการปฏิบัติระดับเดียวกับรองหัวหน้าสถานี แต่ก็ไม่ใช่รองหัวหน้าสถานีจริง ๆ เสียหน่อย!
จางเย่เล่าเรื่องของหวังเฮ่อให้อู๋เจ๋อชิงฟังคร่าว ๆ
สุดท้าย อู๋เจ๋อชิงจึงพูดเรียบ ๆ "เรื่องเล็กแค่นี้? ได้ รู้แล้ว เธออยู่ที่นั่นใช่ไหม? ส่งมือถือให้กวนหยุนไห่ ฉันจะพูดกับเขาเอง"
จางเย่ฝืนยิ้มกล่าว "ฉันคงส่งให้ไม่ได้ ทางโน้นไม่ยอมให้ฉันเข้าไป!"
คุณอู๋ "ไม่ยอมให้เธอเข้าไป?"
"ไม่ยอม ส่ง รปภ. เจ็ดแปดคนมาล้อมพวกเรา อาจารย์ฉันแทบโดนพวกเขาผลักล้ม ขนาดฉันจะนั่งรอในอาคาร พวกนั้นยังไล่พวกเราออกมา นั่นไง พวกนั้นมากันอีกแล้ว" จางเย่ยิ้มมองพวกหัวหน้าเฉินและเหล่าพนักงานรักษาความปลอดภัยตรงเข้ามา
อู๋เจ๋อชิงส่งเสียงเป็นเชิงรับรู้ "ได้ รู้แล้วค่ะ ฉันจะส่งเลขาฯ ส่วนตัวไปหา"
จางเย่ "ได้"
สายตัดไป
จางเย่เรียก "อาจารย์ซู หวังเฮ่อ มานั่งตรงนี้สิ"
ซูหงเอี้ยนกะพริบตาปริบ เดินเข้าไปนั่งลงข้างเขา
หวังเฮ่อเห็นดังนั้นก็นั่งลงเช่นกัน
คนของทางสถานีโทรทัศน์ยิ่งหงุดหงิด
หัวหน้าเฉินพูดเสียงหงุดหงิด "หวังเฮ่อ คิดจะก่อเรื่องจนอับอายขายหน้ากันไปหมดเรอะ?"
"พวกคุณต่างหากที่ทำให้เรื่องมันยิ่งไปกันใหญ่ก!" เห็นว่าอีกฝ่ายไม่ไว้หน้าเธอกับจางเย่ ซูหงเอี้ยนก็ไม่ไว้หน้าพวกเขาเช่นกัน
จางเย่บอกกับเขา "พวกคุณแม่*อย่าทำมาเป็นขู่พวกเรา! อีกเดี๋ยวฉันจะดูว่าใครกันแน่ที่จะอับอายขายขี้หน้า!"
เลขาฯ หลิ่วออกไปโทรหากวนหยุนไห่แล้ว
"หัวหน้ากวนครับ"
"จัดการเรียบร้อยหรือยัง?"
"จางเย่กับหวังเฮ่อไม่ยอมไปครับ!"
"รุมมันสิ!"
"ลงไม้ลงมือไม่ดีมั้งครับ? อีกฝ่ายรออยู่ที่โซฟาในโถงชั้นล่าง หัวหน้าว่าพวกเราเรียกตำรวจดีไหมครับ?"
"งั้นก็ไม่ต้องไปสนใจพวกนั้น อยากทำอะไรก็ทำ! อยู่ที่สถานีเรา พวกมันยังจะก่อเรื่องอะไรได้?"
"รับทราบครับหัวหน้า"
"เรื่องเล็กแค่นี้ยังจัดการกันไม่ได้ มีอะไรก็ต้องรายงานฉันหมดรึ!"
"ขอโทษครับหัวหน้า"
เลขาฯ หลิ่ววางสายแล้วจึงบอก "เหล่าเฉิน ไม่ต้องสนใจพวกนั้นแล้ว!"
หัวหน้าเฉินพอฟังก็นำเหล่าพนักงานรักษาความปลอดภัยเดินจากไป พวกเขาล้วนกลับไปประจำที่หน้าลิฟต์และบันได เห็นได้ว่าเกรงจางเย่กับซูหงเอี้ยนลอบขึ้นบันไดไป
เหล่าคนมุงเห็นดังนั้นก็แยกย้าย
มีเพียงจางเย่ ซูหงเอี้ยน และหวังเฮ่อที่รออยู่ในห้องโถง
ซูหงเอี้ยนกระซิบ “โทรหาใครน่ะ?”
“เพื่อนครับ” จางเย่ไม่พูดอะไรให้ชัดนัก
ซูหงเอี้ยน “งั้นตอนนี้ทำยังไงต่อ?”
หวังเฮ่อก็ถามจางเย่ “พวกเราจะนั่งเฉย ๆ อยู่ตรงนี้เหรอ?”
“รอคน” จางเย่ดึงแขนเสื้อดูนาฬิกา “ที่นี่ไม่ไกลจากออฟฟิศเพื่อนผมเท่าไหร่ เพราะงั้นน่าจะไม่นาน รอเธอมาก่อน น่าจะจัดการง่ายกว่านี้” เรื่องในวันนี้ไม่ใช่เรื่องส่วนตัวของจางเย่ ทั้งยังมีผลต่อการงานของหวังเฮ่อ ดังนั้นถ้าให้จางเย่จัดการเรื่องนี้จึงมีข้อจำกัดมากมาย หาไม่แล้ว ถ้าเป็นตัวเขาคนก่อนหน้า คงบุกเข้าไปนานแล้ว ดังนั้นเขาจึงต้องรอ รอคนที่เหมาะจะลุยได้สะดวกกว่าเขา!
ซูหงเอี้ยนไม่ค่อยจะเชื่อ “เพื่อนเธอมาแล้วจะจัดการได้จริงหรือ? สถานีนี้นี่ฉันว่าผยองไม่เบา กวนหยุนไห่นั่นก็ไม่ไว้หน้าใครเลยสักนิด!”
จางเย่ยิ้ม “ถ้าเขาไม่ยอมไว้หน้าเพื่อนผม ผมก็ต้องยอมคารวะเขาแล้วล่ะ”
ซูหงเอี้ยนกล่าว “ถ้าเพื่อนเธอคุยกับกวนหยุนไห่ได้ งั้นก็บอกให้เพื่อนเธอคุยกับเขาดี ๆ นะ เรื่องที่ทะเลาะกันเมื่อครู่น่ะช่างเถอะ จัดการเรื่องงานของหวังเฮ่อก่อน เรื่องนี้สำคัญที่สุด”
จางเย่ “รอเพื่อนผมมาแล้วค่อยว่ากันเถอะ”
ปรากฏว่าเวลาผ่านไปไม่เท่าไร พูดกันได้ไม่กี่คำ หญิงวัยสามสิบกว่าคนหนึ่งในชุดสูทเดินสาวเท้าเข้ามาอย่างรวดเร็ว หน้าตาธรรมดา สวมแว่นตา บอกไม่ได้ว่าสวย แต่ก็ไม่ขี้เหร่ ท่าทางก็ไม่ได้โดดเด่น ดูกลืนไปกับฝูงชนได้อย่างง่ายดาย หญิงคนนั้นมองไปรอบ ๆ ห้องโถง พอเห็นจางเย่ที่รออยู่ สายตาก็จับจ้องมาทางเขา พร้อมเดินเข้ามาในทันที
จางเย่เห็นดังนั้นก็ลุกขึ้นทักทาย
“อาจารย์จาง ฉันมาแล้ว” ไป๋ลี่ยื่นมือออกมาตั้งแต่ไกล
จางเย่ไม่กล้าวางท่านัก ยื่นมือออกไปจับมือกับเธอ “สวัสดีครับ”
“ฉันชื่อไป๋ลี่นะคะ”
“พี่ไป๋”
“ไม่ต้องเกรงใจ เรียนชื่อฉันก็พอ”
“คุณก็ไม่ต้องเกรงใจ เรียกผมจางเย่เถอะ”
ทั้งสองแนะนำตัวอยู่ไม่กี่คำ
แค่ดูก็รู้ว่าไป๋ลี่ให้ความสำคัญกับจางเย่มาก ทั้งยังสุภาพอย่างยิ่ง แม้ในสายตาจะดูมีความเคลือบแคลง เพราะไม่ทราบว่าจางเย่กับรองผู้บังคับการอู๋มีความสัมพันธ์กันอย่างไร
ขณะนั้น ซูหงเอี้ยนกับหวังเฮ่อที่อยู่ใกล้ ๆ ก็ตรงเข้ามาเช่นกัน พวกเขาเองก็อยากรู้ว่าจางเย่เชิญใครมา แต่พบว่าเธอไม่ได้มีอะไรโดดเด่น ดูธรรมดา คล้ายมนุษย์เงินเดือนในบริษัทเล็ก ๆ คนหนึ่ง ทั้งยังเป็นประเภทที่บริษัทเงียบเหงาทำการค้าไม่ดีนัก
ใครน่ะ?
ไหวเหรอ?
ทั้งสองนึกสงสัยในใจ แต่ไม่แสดงออกทางสีหน้า
ซูหงเอี้ยนจับมือกับเธอ “สวัสดีค่ะ เรียกคุณยังไงดีคะ?”
ไป๋ลี่ยิ้ม “ฉันชื่อไป๋ลี่ค่ะ”
จางเย่แนะนำ “นี่อาจารย์ผมสมัยเรียนมหา’ลัย ซูหงเอี้ยน”
“สวัสดีค่ะอาจารย์ซู” ไป๋ลี่กล่าว
จางเย่ “นี่หวังเฮ่อ เพื่อนร่วมรุ่นผมครับ”
ไป๋ลี่ยิ้มน้อย ๆ “สวัสดีค่ะ”
หลังจับมือกับไป๋ลี่ หวังเฮ่อก็ถือโอกาสเล่าเรื่องและอธิบายสถานการณ์ของเขา เรื่องนี้เป็นเรื่องเขาเอง จึงว่า “ครั้งนี้ต้องขอรบกวนคุณแล้วครับ ก่อนหน้านี้ผมกับทางผู้บริหารสถานีมีเรื่องเข้าใจผิดกันนิดหน่อย ถ้าหากคุณรู้จักเขา จะกรุณาช่วยพูดให้หน่อยได้ไหมครับ คือผม...”
“ฉันรู้เรื่องหมดแล้ว” ไป๋ลี่พยักหน้าน้อย ๆ
หวังเฮ่อไม่ทราบลู่ทางของอีกฝ่าย “งั้นเรื่องนี้คุณคิดว่ายังไงครับ?”
ไป๋ลี่พูดอย่างนุ่มนวล “ตามมาค่ะ ฉันจะพาคุณขึ้นไปเอง” เธอตบบ่าหวังเฮ่อ
หวังเฮ่อเหลียวมองจางเย่ด้วยความสงสัย ก่อนตามไป๋ลี่ไป
จางเย่เองก็ไม่ทราบว่าไป๋ลี่จะจัดการเรื่องนี้อย่างไร เขากับซูหงเอี้ยนจึงตามหลังไป ความจริงนี่ก็เป็นครั้งแรกที่จางเย่ขอความช่วยเหลือจากคนอื่น ก่อนนี้เขาต้องจัดการปัญหาของเขาแทบทั้งหมดด้วยตนเอง
หน้าลิฟต์ เหล่าพนักงานรักษาความปลอดภัยต้องตื่นตัวอีกครั้ง!
“จางเย่มาแล้ว!”
“ทำไมยังมีมาอีกคนล่ะ?”
“จะเข้ามาแล้ว!”
“เร็วเข้า รีบรายงานหัวหน้า!”
พนักงานรักษาความปลอดภัยหนุ่มคนหนึ่งใช้วิทยุสื่อสารรายงานถึงเพื่อนร่วมงานคนอื่น ๆ
เหล่าทีมงานของสถานีเหอเป่ยที่อยู่ในห้องโถงหรือผ่านมาพอดีล้วนหยุดมอง!
บรรยากาศตึงเครียดขึ้นอีกครั้ง!
“ใครน่ะ?”
“มีผู้หญิงมาเพิ่ม?”
“พวกเขายังจะขึ้นไปอีก?”
ทุกคนกระซิบกระซาบชี้ไม้ชี้มือ
สุดท้ายไป๋ลี่นำหวังเฮ่อไปที่ลิฟต์กับเธอ
เหล่าพนักงานรักษาความปลอดภัยตรงไปที่ลิฟต์ พูดด้วยน้ำเสียงเป็นงานเป็นการ “กรุณานัดหมายที่เคาน์เตอร์ต้อนรับก่อนจึงจะ…”
ไม่คาด ไป๋ลี่กลับเปลี่ยนไปเหมือนเป็นอีกคน น้ำเสียงฟังดูดุร้ายขึ้นกะทันหัน “กวนหยุนไห่ล่ะ?”
พนักงานรักษาความปลอดภัยตะลึง
ไป๋ลี่พูดต่อ “โจวกั่งล่ะ? ให้เขาโผล่หัวออกมา!”
ทุกคนล้วนตระหนก!
โจวกั่ง?
นั่นคือท่านรองของพวกเขาเชียวนะ!
เรียกชื่อเขาตรง ๆ?
เหล่าพนักงานรักษาความปลอดภัยหันมองหน้ากัน ไม่ทราบจะตอบอย่างไรดี!
ไป๋ลี่ตวาด “พวกเขาไม่ยอมลงมากันใช่ไหม? อยากจะหลบหน้าอีก? ได้! งั้นฉันจะขึ้นไปเจอพวกเขาเอง!” ก่อนหันกลับมาหาหวังเฮ่อ “น้องชาย ตามฉันมา! ฉันจะขอดูซิว่าวันนี้ใครจะกล้าขวางหน้าฉัน!”
พูดจบ ไป๋ลี่ก็กดปุ่มเรียกลิฟต์ ติ๊ง ประตูลิฟต์เปิด เธอดึงหวังเฮ่อก่อนก้าวเท้าเข้าไปอย่างสง่าผ่าเผย
ซูหงเอี้ยนตะลึงไปเล็กน้อยก่อนตามเข้าไป
เหล่าพนักงานรักษาความปลอดภัยล้วนตะลึงกับมาดของไป๋ลี่ ตะลึงจนไม่กล้าขวาง เมื่อได้สติกลับมาลิฟต์ก็ขึ้นไปชั้นบนแล้ว พวกเขามองหน้ากันก่อนรีบรายงานหัวหน้าขณะที่วิ่งขึ้นบันไดตามไป
เมื่อเหล่าพนักงานของสถานีเห็น ล้วนรีบตามไปดูเรื่องสนุกสนาน!
……


ชั้นสอง
ลิฟต์หยุด ประตูเปิดออก
เมื่อพวกไป๋ลี่ออกมา ก็พบกับทีมงานของสถานีที่ยืนดักรออยู่ก่อนแล้ว ยังมีพนักงานรักษาความปลอดภัยอีกไม่น้อยที่ตามขึ้นมาอย่างรวดเร็วทางบันได!
ชั้นนี้คือห้องทำงาน
“พวกคุณ…” ขณะที่พนักงานบางคนกำลังจะพูด ก็ต้องตะลึงในเสียงของไป๋ลี่ที่ตะโกนออกมา!
ไป๋ลี่แผดเสียง “เมื่อกี้ใครไม่ยอมให้น้องชายคนนี้ผ่านประตูเข้าไป? หา? ฉันอยากเห็นนักว่าประตูบานไหนที่ไม่ยอมให้พวกเราเข้าไป! บานนี้เรอะ?” ไป๋ลี่ตรงเข้าไปประตูห้องทำงาน ผลักเปิดออก เธอไม่สนใจมารยาทอันใด เปิดประตูได้ก็สาวเท้าเข้าไป ในห้องมีคนกำลังนั่งพิมพ์งานหน้าคอมพิวเตอร์!
คนผู้นั้นตะลึง ไม่ทราบว่าเกิดอะไรขึ้นกันแน่
ไป๋ลี่หมุนตัว เปิดประตูห้องต่อมา “หรือว่าเป็นประตูบานนี้ที่ห้ามฉันเข้า?”
พนักงานของสถานีที่นั่งทำงานอยู่ในห้องหยุดก่อนหันขึ้นมามองเมื่อได้ยินเสียงโวยวาย
พนักงานรักษาความปลอดภัยต้องตะลึง!
ซูหงเอี้ยนและหวังเฮ่อก็ตะลึง!
เชี่*!
นี่ใครกันน่ะ?
หลังเดินวนครบรอบ เห็นว่าในพื้นที่ออฟฟิศไม่มีใคร ก็ผลักประตูบานที่สาม “หรือว่าเป็นบานนี้ที่ห้ามฉันเข้า? ประตูนี้?”
พอประตูเปิด ผู้กำกับของช่องเหอเป่ยคนหนึ่งกำลังคุยกับผู้ช่วยอีกสองคน ล้วนตื่นตระหนก!
ประตูห้องถูกไป๋ลี่ผลักเปิดไปทีละบาน หลังเข้าไปเดินวนรอบหนึ่งก็ตรงไปห้องถัดไป สุดท้ายลากหวังเฮ่อตามไป “ไป ชั้นต่อไป!”
ไม่มีใครกล้าขวาง!
ไม่มีใครกล้าส่งเสียง!
เป็นวิธีการที่ไร้เหตุผลสิ้นดี ทุกคนต้องตะลึง!
นี่ นี่มันจะเจ๋งเกินไปแล้วมั้ง?
จางเย่ยังต้องประหลาดใจ วิธีจัดการเรื่องราวของไป๋ลี่เหมือนเขาเป็นบ้าเลย แค่ครู่เดียว เขาก็นึกชมชอบเธอมากยิ่งขึ้น ก่อนนี้ยังดูไม่ออก ว่าอีกฝ่ายน่ะ เป็นคนแบบเดียวกับเขาเป๊ะ!




[Go To Next Chapter]( ./42.md)