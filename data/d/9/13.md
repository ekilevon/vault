##บทที่ 816 : งานเลี้ยงฉลอง!
ที่ออฟฟิศ
โทรศัพท์ของจางเย่ดังขึ้น พอเขาเห็นหมายเลข ก็เดินเลี่ยงเสียงร้องไห้เสียงหัวเราะแห่งความปีติยินดีออกมา ไม่อย่างนั้นเขาคงไม่ได้ยินเสียงจากปลายสายแล้ว
เป็นเบอร์สหายต่งซานซาน
แต่ตอนรับสาย ปลายสายกลับเป็นเสียงหูเฟย
“จางน้อย!”
“พี่หู”
“เธอ เธอทำได้ยังไงน่ะ?”
“ฮ่า ๆ ผู้ชมให้เกียรติผมน่ะครับ”
“นี่เรียกว่าแค่ให้เกียรติที่ไหน? เรตติ้งนี้มันไม่ใช่แค่ให้เกียรติหรืออาศัยฐานแฟนคลับแล้ว นี่คือฐานผู้ชมจากตัวรายการสารคดีเองแล้ว! แค่ตอนแรก ๆ ก็ได้มา 1.27%? จะแหวกฟ้าเป็นรูจริง ๆ ใช่ไหมเนี่ย!”
กระทั่งตอนนี้ หูเฟยยังรับข้อมูลนี้ไม่ได้
อีกด้านหนึ่ง ต่งซานซานชิงมือถือไป
“สหาย”
“อ้อ ซานซาน”
เสียงของต่งซานซานฟังดูพูดไม่ออกอยู่บ้าง “เรตติ้งสารคดีของนายเหยียบรายการบันเทิงอย่างพวกเราซะจมดินเลยนะ คิดว่าดีแล้วเหรอ? หา?”
จางเย่หัวเราะ “ก็ไม่สมควรอยู่บ้างล่ะนะ”
ต่งซานซาน “นายก็รู้นี่ว่าไม่สมควรน่ะ? ซื่อสัตย์จริง ๆ นะ”
จางเย่กล่าว “แต่ว่าก็ด่าฉันไม่ได้นะ?”
จากนั้นเป็นเสียงของเสียวหลวี่ โหวเกอ โหวตี้ ดังมาจากปลายสาย เขารู้ว่าพวกเขาแม้ไม่ได้อยู่ใกล้ แต่ก็อยู่ไม่ห่างจากมือถือนักเช่นกัน
“อาจารย์จาง คุณถ่ายยังไงของคุณเนี่ย!”
“อาจารย์ ผมต้าเฟยนะ! ‘จีนบนปลายลิ้น’ สนุกมากเลย!”
“อาจารย์จางสู้ ๆ ให้คนของ CCTV พวกนั้นรู้ผลลัพธ์จากการล่วงเกินคุณ! สู้กับพวกมัน! เรตติ้งยิ่งสูงยิ่งดี! ตอกหน้ามันเข้าไป ตอกให้ตายไปเลย! ฮ่า ๆ ๆ ๆ ๆ ๆ!” ฟังเสียงก็รู้ว่าเป็นโหวตี้
“ตบหน้ากันแรงพอแล้ว!” โหวเกอยินดีในคราเคราะห์ของผู้อื่น
เพื่อนร่วมงานเก่าของจางเย่ล้วนแสดงความยินดีในวิธีของตนเอง แม้จะไม่ได้ร่วมงานกันแล้ว ความรู้สึกครั้งนั้นตอนที่ทำงานและพยายามมาด้วยกันไม่ได้จางหายไปตามกาลเวลา ทุกครั้งที่จางเย่มีปัญหา พวกเขาล้วนส่งกำลังใจและการสนับสนุนมาให้ เมื่อพวกเขาพบปัญหา จางเย่เองก็ทุ่มสุดตัวเพื่อช่วยเหลือเช่นกัน
จางเย่หัวเราะ กล่าวว่า “ขอบคุณครับทุกคน ผมมีสายจากแม่พอดี ขอวางสายก่อนนะ ไว้มีเวลาจะเลี้ยงข้าวทุกคน ต้องมากันนะ”
หูเฟย “นั่นยังต้องพูดอีกเหรอ!”
วางสายนี้ ไปรับอีกสาย
เสียงของแม่ดังมาตามสายโทรศัพท์ดังลั่น “ไอ้หนู! รีบเข้าเน็ตเร็ว สารคดีของแกได้เรตติ้งอันดับหนึ่งของประเทศ! รีบดูเร็ว!”
จางเย่ไม่ทราบจะหัวเราะหรือร้องไห้ ได้แต่บอกกับแม่อย่างจนปัญญา “แม่ แม่ยังรู้ แล้วคิดว่าผมที่เป็นผู้กำกับใหญ่ของ ‘จีนบนปลายลิ้น’ จะไม่รู้ได้ยังไง? ผมจะไปดูในเน็ตทำไมเล่า เรตติ้งภายในยังอยู่ในมือผมเนี่ย”
“แกรู้แล้ว?” แม่ตะโกนดังลั่น “ไอ๊หยา แกดังใหญ่แล้วคราวนี้! เมื่อกี้พวกเพื่อนบ้านตั้งหลายคนมาแสดงความยินดี! ฉันกับพ่อแกถึงได้รู้นี่แหละ” ความจริงเรื่องสารคดีของจางเย่ แม่ของเขาไม่ได้เห็นดีเห็นงามอะไรนัก ตั้งแต่ตอนที่จางเย่บอกว่าเขาจะทำสารคดี แม่ของเขาก็แสดงความเหยียดหยามเต็มที่ ไม่เคยเชื่อมั่นเลย แต่มาบัดนี้ แม่เขากลับยินดียิ่งกว่าใคร!
ลูกแม่ทำได้แล้ว!
ลูกฉันทำได้จริง ๆ !
ด้วยสารคดีชิ้นนี้ เขาทำให้วงการบันเทิงสั่นสะท้าน ด้วยวิธีการที่ไม่มีใครเห็นด้วย ทั้งเห็นว่าเป็นเรื่องเป็นไปไม่ได้ เขากลับชิงอันดับหนึ่งทำเนียบยอดผู้ชมมาได้ นี่คือความดุดันระดับไหน? นี่คือความดีความชอบระดับไหน?
เพื่อน ๆ ล้วนโทรมาแสดงความยินดี!
เหยาเจี้ยนไฉ เถียนปิน ฟ่านอิงอวิ๋น เฉินกวง ฟ่านเหวินลี่ จางเสีย และคนอื่น ๆ
แม้แต่ผู้กำกับสารคดีชื่อดังที่เคยชมเชย ‘จีนบนปลายลิ้น’ และตัวจางเย่บนเวยป๋อก็หาเบอร์ของจางเย่มาจนได้ก่อนโทรหาเขา
“ผู้กำกับจาง ผมเส้าฉือนะ”
“เส้าฉือ? ผู้กำกับเส้า?” จางเย่ตกใจ
“ไม่คิดว่าคุณจะรู้จักผม” เส้าฉือก็ประหลาดใจ
จางเย่ยิ้ม “คุณเป็นผู้อาวุโสในวงการสารคดี แน่นอนว่าผมต้องรู้จักสิครับ ได้ยินชื่อโด่งดังของคุณมานานแล้ว”
เส้าฉือกล่าว “เป็นผมที่ได้ยินชื่อโด่งดังของคุณมานานแล้วมากกว่า สองปีมานี้ ได้ยินแต่เพื่อน ๆ พูดถึงชื่อของคุณ ผู้จัดการส่วนตัวของเจ๊จางมาจากบ้านเดียวกันกับผม เลยได้เบอร์มาจากเหล่าฟาง เหอ ๆ คลื่นลูกใหม่ไล่ลูกเก่า ไม่เสียชื่อจริง ๆ”
“อย่าพูดแบบนี้เลยครับ ผมยังมีเรื่องต้องเรียนรู้จากรุ่นพี่อีกมาก” จางเย่ไม่กล้าผยอง
เส้าฉือกล่าว “ไม่ต้องเรียนรู้จากเราหรอก กลับเป็นพวกเราต่างหากที่ต้องเรียนรู้จากคุณ สารคดีของคุณแผ้วถางทางสายใหม่เป็นของตัวเอง ทั้งยังเปิดทางให้สารคดีและผู้กำกับสารคดีได้เห็นทิศทางชัดเจน ‘จีนบนปลายลิ้น’ยอดเยี่ยมมาก คุณทำให้พวกเราเหล่านักสร้างสารคดีต้องภาคภูมิใจ!”
จางเย่รีบตอบ “ผู้กำกับเส้าอย่าพูดอย่างนั้นสิครับ ผมรับไม่ไหวจริง ๆ ในวงการสารคดี ผมถือเป็นแค่คนนอก ที่ทำออกมาได้ดีครั้งนี้ก็เพราะโชคช่วย ถ้ามีโอกาสพบกันในอนาคต หวังว่าคุณจะไม่หวงความรู้ไว้ ผมยังอยากเรียนรู้จากคุณจริง ๆ”
ปลายสายวางสายไป
ไม่ไกลนัก เหยียนเทียนเฟยโบกมือประกาศ “ทุกคน วางมือลงก่อนนะ วันนี้ ทุกคนพักได้ ผมเลี้ยงเอง ไปกินข้าวกัน!”
“เย้!”
“ไชโย!”
“ฮ่า ๆ”
“ได้เวลาฉลอง!”
“ขอบคุณครับหัวหน้า!”
ทุกคนโห่ร้อง
เสี่ยวหวังยังคงสะอึกสะอื้นจากการร้องไห้ก่อนหน้านี้
จางเย่ปลอบผู้ช่วยของเขา “พอแล้วเสี่ยวหวัง ไม่ร้องแล้วนะ ไปกันเถอะ”
เสี่ยวหวัง หวงตันตัน และเพื่อนร่วมงานหญิงคนอื่น ๆ จึงปาดเช็ดน้ำตา เดินออกมาคุยกับเหยียนเทียนเฟย จางเย่ และคนอื่น ๆ ไม่ใช่แค่ทีมรายการของ ‘จีนบนปลายลิ้น’ เท่านั้น เหล่าทีมงานที่ทำงานล่วงเวลาจากทุกหน่วยในช่องสิบสี่ล้วนไปด้วยกัน รวม ๆ แล้วสามสี่สิบคนทีเดียว
ระหว่างทางลงมา ความเคลื่อนไหวนี้ค่อนข้างใหญ่โตจนคนสนใจ
คนของช่องอื่น ๆ พอเห็นพวกเขา เห็นจางเย่กับเหยียนเทียนเฟยนำ ล้วนแต่เปลี่ยนสีหน้าท่าที
เป็นจางเย่!
เป็นคนของช่องสิบสี่!
ด้านข้าง รองผู้อำนวยการช่อง CCTV3 เดินผ่านมาพอดี พอเห็นพวกเขา เขาก็ตรงเข้ามาพร้อมเสียงหัวเราะร่า “ยินดีด้วยเหล่าเหยียน”
เหยียนเทียนเฟยยิ้ม “เหล่าเหอ!”
เหล่าเหอกล่าว “พวกนายคราวนี้ดังใหญ่แล้วสินะ! เรตติ้งนั่นน่ะขู่คนตายได้เลยนะนั่น!” พูดจบก็หันมองทางจางเย่ “ผู้กำกับจาง เมื่อไหร่จะว่างมาช่วยช่องสามเราบ้างล่ะ?”
เหยียนเทียนเฟยกล่าว “ที่แท้คิดจะชิงคนกันซึ่งหน้าเรอะ?”
เหล่าเหอหัวเราะ “ไม่ใช่แค่ฉันนะ ฉันว่าช่องอื่น ๆ รวมถึงสถานีอื่น ๆ อีกหลายแห่งก็อยากจะดึงจางเย่ไปเหมือนกันนั่นแหละ!”
มีพนักงานบางคนก็เข้ามารุมล้อมคุยกับทีมงานช่องสิบสี่ที่รู้จักกันเหมือนกัน
“ยินดีด้วย”
“ยินดีด้วย ยินดีจริง ๆ!”
“พวกนายดังใหญ่แล้ว!”
“รายการสนุกจริง ๆ นะ!”
“เรตติ้งขู่ขวัญคนดูมาก ทำได้ไงน่ะ?”
“ผู้กำกับจาง ขอถ่ายภาพด้วยหน่อยได้ไหมครับ?”
เมื่อก่อน CCTV14 ไปไหนก็มีแต่คนไม่สนใจ ในสถานีไม่ให้ความสำคัญกับพวกเขา ทำอะไรก็ลำบากเพราะผู้บริหารปฏิเสธและปัดตกคำขอของพวกเขา แต่มาบัดนี้ มีคนจำนวนมากมาแสดงความยินดีกับพวกเขา ไม่มีใครกล้าดูถูกอีกแล้ว ขณะนี้ CCTV14 กลายเป็นจุดสนใจของทุกคน เพื่อนร่วมงานทุกคนล้วนให้ความสนใจ สื่อให้ความสนใจ ผู้ชมทั่วประเทศให้ความสนใจ
‘จีนบนปลายลิ้น’หนึ่งรายการ ทั่วประเทศต้องหันมอง!
นี่คือเรื่องที่เปล่งประกายที่สุดในประวัติศาสตร์รายการสารคดี
นี่คือเรื่องที่ไม่เคยเกิดขึ้นมาก่อนกับสารคดีจีน!
……


ที่ชั้นล่างของภัตตาคาร
ภายในห้องรับประทานอาหารส่วนตัวด้านในสุด
เหยียนเทียนเฟยไม่สนใจว่าอีกสักครู่ต้องทำงานหรือไม่ รินเหล้าขาวให้ตัวเอง ถือเป็นข้อยกเว้น “ทุกคนชูจอก ดื่มพร้อมกัน!”
“ผู้อำนวยการเหยียน ผู้กำกับจาง พวกเราขอคารวะพวกคุณทั้งสอง” ทุกคนชูจอกขึ้น
จางเย่กลับว่า “ขอคารวะพวกเราทุกคนเถอะ”
เหยียนเทียนเฟยเห็นด้วย “ถูกต้อง สุราแก้วแรก คารวะให้ตัวเอง!”
“ชน”
“หมดแก้ว”
ทุกคนสนุกสนานกับงานเลี้ยงมื้อเที่ยง แต่ละคนล้วนรู้สึกยินดีเป็นกำลัง ใบหน้าเปี่ยมรอยยิ้มและความสุข คราวนี้ ‘จีนบนปลายลิ้น’ ถือว่ากู้หน้าให้พวกเขาได้จริง ๆ!
จบมื้อเที่ยง ความจริงเพิ่งเป็นเวลาเที่ยงตรงเท่านั้น เพราะพวกเขาออกมากันไว ตั้งแต่สิบโมงกว่าก็เริ่มรับประทานแล้ว
ตอนคิดเงินที่หน้าประตู จางเย่ถกเถียงแย่งกันจ่ายกับเหยียนเทียนเฟยอยู่ครู่หนึ่ง ขณะเดียวกันก็เห็นว่าทางประตูใหญ่เข้ามาในร้านเป็นกลุ่มคนที่นำโดยสวีอี้เผิงและเฉินเหยี่ย ดูหน้าของทุกคน ดูท่าทางจะเป็นทีมรายการ ‘ออกมาเต้น’ แทบทั้งทีม
ทีมรายการ ‘ออกมาเต้น’ ก็ตะลึงไปเช่นกัน
นี่อะไร?
คู่แค้นทางคับแคบ?
จางเย่เหลือบไปมองพวกเฉินเหยี่ย “มาเลี้ยงเหมือนกันเหรอ?”
เฉินเหยี่ยปั้นหน้ายิ้ม ใจไม่ได้ยิ้มตามไปด้วย “พวกนายก็เหมือนกัน?”
“ตามนั้น ๆ แต่ว่าพวกเรากินเสร็จแล้วล่ะ” จางเย่กล่าว
สวีอี้เผิงจ้องจางเย่เขม็ง “ผู้กำกับจาง สารคดีคุณทำได้ดีมากเลยนะ”
“แค่ธรรมดาน่า” จางเย่ยิ้มเล็กน้อย “เรตติ้งคราวนี้เป็นที่หนึ่งเสมอกัน พวกคุณก็ร้ายกาจมากนะ”
สวีอี้เผิงพยักหน้าน้อย ๆ “พวกเราก็ควรแสดงความยินดีกับคุณด้วยล่ะนะ” หยุดไปครู่ก็ว่า “แต่สัปดาห์หน้าไม่มีทางเสมอกันแบบนี้แน่ พวกเราจะได้รู้กันล่ะว่าใครเหนือกว่า!”
“แน่นอน” จางเย่ตอบกลับ
ทั้งสองฝ่ายมีความแค้นกันยาวนาน ต่างเห็นอีกฝ่ายเป็นที่ขัดตา หลังแลกบทสนทนาที่ซ่อนดาบในรอยยิ้มอยู่ครู่ ทั้งสองก็แยกย้ายกันไป ฝ่ายหนึ่งเข้าไปในห้องอาหาร อีกฝ่ายออกจากร้านอาหาร
เสี่ยวหวังเบ้ปาก “ดูหน้าพวกมันสิ คนรู้เรื่องนี้ว่าพวกเขามาเลี้ยงฉลอง คนไม่รู้เรื่องคงคิดว่ามาเลี้ยงอำลามากกว่า!”
จางเย่ฟังแล้วก็ขำ “ปากเธอนี่นะ ทำไมเดี๋ยวนี้ร้ายกว่าผมแล้วล่ะ?”
เสี่ยวหวังหัวเราะคิก “ไม่ใช่เรียนรู้มาจากคุณหรอกเหรอคะ”
ทุกคนหัวเราะ
……


ขณะเดียวกัน
ในห้องอาหาร
ทีมงานของ ‘ออกมาเต้น’ ทราบ ว่าสวีอี้เผิงและเฉินเหยี่ยนั้นไม่เยือกเย็นอย่างที่เห็นภายนอกแน่นอน เมื่อเช้าขณะที่เห็นเรตติ้งของ ‘จีนบนปลายลิ้น’ พวกเขาทุกคนต่างชะงักค้างกันไปหนึ่งนาทีเต็ม งานเลี้ยงที่เตรียมไว้เที่ยงนี้ หลายคนไม่มีอารมณ์ร่วมแล้ว แม้เรตติ้งพวกเขานั้นบอกว่าสูงก็นับว่าสูง แต่ก็ยังไม่สมบูรณ์แบบ พวกเขาไม่ใช่อันดับหนึ่งแต่ผู้เดียวในประเทศ! ยิ่งไปกว่านั้น อันดับหนึ่งร่วมยังเป็นอดีตผู้กำกับใหญ่ของรายการ ‘ออกมาเต้น’ ของพวกเขาอย่างจางเย่นี่เอง ทั้งยังเป็นสารคดีที่ไม่เคยมีใครเหลือบแล ไม่มีค่าควรเป็นคู่แข่งที่สมน้ำสมเนื้อกับพวกเขา! อารมณ์อันซับซ้อนและตื่นตระหนกนี้ย่อมสามารถจินตนาการได้
ทุนการผลิตสิบล้านกับร้อยล้าน
ไม่มีการโฆษณากับการโหมโฆษณาทุกสารทิศ
ไม่มีดารารับเชิญกับดาราดังคับคั่ง
สารคดีกับรายการบันเทิง
สุดท้าย เรตติ้งออกมาเท่ากันเนี่ยนะ??
จะให้ ‘ออกมาเต้น’ ขายหน้ากันไปถึงไหน!
แต่ทว่าเรื่องนี้ยังไม่จบแน่ ๆ การประชันขันแข่งของพวกเขาเพิ่งเริ่มต้นเท่านั้น ‘จีนบนปลายลิ้น’ โด่งดัง แต่ ‘ออกมาเต้น’ ของพวกเขาก็โด่งดังเช่นกัน สัปดาห์นี้ไม่อาจตัดสินสูงต่ำ อย่างนั้นก็รอดูสัปดาห์หน้าเถอะ!
ดังนั้น ประโยคเปิดงานของสวีอี้เผิงจึงเป็น “ศุกร์หน้า เรตติ้งเราต้องเหนือยิ่งกว่านี้ไปอีกระดับ เหยียบย่ำรายการอื่นให้จมดิน ช่วงชิงที่หนึ่งมาให้ได้!”
เฉินเหยี่ยเสริม “อันดับหนึ่งแต่เพียงผู้เดียว!”
ทุกคนตอบกลับเสียงดัง
“รับทราบ!”
“ครับหัวหน้า!”
“ไม่มีปัญหาแน่นอนครับ!”
“สารคดีดึงความสนใจได้ไม่นาน เดิมก็ไม่ใช่คู่มือพวกเราอยู่แล้ว!”
“การออกอากาศครั้งนี้บอกอะไรไม่ได้! ตอนต่อไปคือคมดาบคมหอกของจริง!”
“ถูกต้อง ทุกคนมีความเชื่อมั่น! พวกเราต้องทำได้แน่นอน!”


[Go To Next Chapter]( ./14.md)