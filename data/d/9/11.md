##บทที่ 814: โลกชะงักงัน!
ช่องสารคดี CCTV
เพื่อนร่วมงานหลายคน รวมถึงคนในหน่วยหนึ่งหน่วยสองล้วนมารวมกันที่หน่วยสามของจางเย่เพื่อดูยอดผู้ชมที่เพิ่งปล่อยออกมา เพราะเรตติ้งของรายการสารคดีกับรายการบันเทิงไม่ได้ออกมาพร้อมกัน พวกเขาจึงยังไมได้รับตัวเลขของฝั่งสารคดี แต่กลับต้องดูตัวเลขยอดผู้ชมของ‘ออกมาเต้น’ทางเน็ตเช่นคนทั่วไป
ฮาฉีฉีตกใจ “1.27%?”
“พวกนั้นผ่าน 1% ไปได้จริง ๆ?” จางจั่วหน้าเครียด “ไม่ใช่แค่พอผ่านอีกด้วย?”
เสี่ยวหวังหดหู่ บ่นงึมงำ “รายการห่วยแตกแบบนั้นมันน่าดูตรงไหนกัน?”
อู่อี้ถอนหายใจ “หลายปีก่อนยังมีเรื่องปลอมเรตติ้ง แต่ว่าหลังทางการเข้มงวด ธรรมเนียมนั่นก็ถูกทำลายไปแล้ว เรตติ้งยุคนี้ปลอมแปลงไม่ได้”
ถงฟู่กล่าว “เรตติ้ง 1.27 ถือว่าอยู่ในความคาดหมาย อย่าลืมมว่าพวกเขาลงทุนไปกว่าร้อยล้าน ทั้งยังเชิญดาราดังอย่างฮั่วตงฟาง ฟ่านเหวินลี่ และเสิ่นลี่ลี่ ขณะที่ผู้ชมที่ติดตามมาจาก ‘เดอะวอยซ์’ ก็ช่วยทาง CCTV1 ไม่น้อย ถ้าไม่ได้มากกว่า 1% ก็ถือว่าเกินไปหน่อย”
บ้างหันมองจางเย่แวบหนึ่ง เพื่อพบว่าจางเย่นั้นไม่ได้แสดงสีหน้าท่าทีอะไร
เหยียนเทียนเฟยเองก็ดูไม่ใส่ใจ ไม่รับรู้ว่าเรตติ้งของ ‘ออกมาเต้น’ นั้นสูงแค่ไหน
คนอื่น ๆ หลังขบเขี้ยวเคี้ยวฟันกันอยู่ครู่ก็ไม่พูดอะไรมาก ด้วยทราบดีว่าเรตติ้งของ ‘ออกมาเต้น’ นั้นจะสูงจะต่ำก็ไม่เกี่ยวกับพวกเขา ไม่ว่าเรตติ้งจะต่ำแค่ไหน พวกเขาก็ไม่มีโอกาสเอาชนะได้อยู่ดี
ด้านนอก มีทีมงานจากหน่วยอื่นคนหนึ่งเดินตรงเข้ามาในออฟฟิศพร้อมเอกสารในมือ “ผู้อำนวยการเหยียน เรตติ้งผู้ชมจากทั่วประเทศของสารคดีเมื่อวานออกมาแล้วครับ”
เหยียนเทียนเฟยพยักหน้า “เยี่ยม!”
ทุกคนชะงัก หัวใจแทบกระโดดออกจากคอหอย
จางเย่เองก็หรี่ตาพลางเหลือบมองมา
คนผู้นั้นทิ้งตารางรายงานไว้บนโต๊ะก่อนจากไป หลังเขาออกไป ฮาฉีฉีจางจั่วและคนอื่น ๆ ก็ตรงเข้ามารุมล้อม มองกระดาษแผ่นนั้นด้วยความกระวนกระวายใจ
แถวแรก เขาก็เห็นชื่อรายการปรากฏแล้ว!
สิบธันวาคม
ทำเนียบยอดผู้ชมรายการสารคดีทั่วประเทศ
อันดับหนึ่ง : ‘จีนบนปลายลิ้น’ ตอนที่ 1 0.32%
เมื่อทีมรายการเห็นผล ก็ล้วนงุนงงไปเล็กน้อย!
“อันดับหนึ่ง!”
“เราเป็นอันดับหนึ่ง!”
“เป็นเราจริง ๆ!”
“0.32%?”
“เชี่* ไม่ผิดใช่ไหม?”
“นี่ นี่มันเรตติ้งรายการของพวกเรา?”
“แน่ใจนะว่าไม่ผิดพลาด? 0.32% จริง ๆ ?”
เหยียนเทียนเฟยเองก็ตะลึง สีหน้าชะงักค้างอยู่ครู่ “ให้ฉันดูหน่อย!” เขารับเอกสารมาดู 0.32% จริง ๆ แซงหน้าอันดับสองซึ่งเป็นสารคดีต่างประเทศที่ช่อง CCTV14 ซื้อมาเช่นกันไปหลายเท่า!
ทุกคนสูดลมหายใจลึก เรตติ้งรายการสารคดีที่สูงที่สุดของหลายปีมานี้ก็แค่ 0.172% แต่ ‘จีนบนปลายลิ้น’ ตอนแรกได้มากกว่าเกือบจะเท่าตัว!
เกินไปแล้ว!
น่ากลัวเกินไปแล้ว!
ต้องรู้ก่อน นี่เป็นแค่รายการสารคดีนะ!
ดูแล้ว เรตติ้งของ ‘ออกมาเต้น’ ตอนแรกแทบจะเท่ากับรายการบันเทิงทั่ว ๆ ไป เรียกว่าหายใจรดต้นคอกันแล้ว นี่คืออะไรกัน? นี่คือสิ่งที่ทำให้ผู้คนไม่อยากจะเชื่อ!”
เสี่ยวหวังอุทาน “เชี่* สารคดีเราเอายอดวิวไปประชันกับคนอื่นเขาได้แล้วเหรอ!”
เหยียนเทียนเฟยตบโต๊ะผาง “จางน้อย! ทำได้ดีมาก!”
ทุกคนตื่นเต้นเป็นกำลัง!
“สุดยอดเลย!”
“พวกเราทำเรื่องที่เป็นไปไม่ได้ขึ้นมาแล้ว?”
“เอาสารคดีไปชนกับรายการบันเทิง? ก่อนนี้ใครจะกล้าคิด!”
“ฮ่าๆๆๆ ผู้กำกับจางสร้างประวัติศาสตร์หน้าใหม่ให้รายการสารคดีอีกแล้ว!”
“เจ๋งไปเลย! เมื่อก่อนฉันไม่กล้าคิดถึงเรื่องยอดวิวเลย ใครจะไปคิดว่ายอดวิวเราจะสูงขนาดนี้? ดูจากยอดวิวแล้ว เรียกว่าฝืนลิขิตมากแล้ว!”
ทุกคนล้วนยินดี
ทว่าจางเย่กลับถามขึ้นมา “เรตติ้งตอนที่สองล่ะครับ?”
เนื่องจากแบ่งเป็นสองตอน ตรงหน้าจึงมีแค่เรตติ้งตอนที่หนี่ง กำลังคำนวณตอนที่สอง ยังไม่รวมลงในทำเนียบ
เลขานุการของเหยียนเทียนเฟยกล่าว “ส่วนใหญ่ สำหรับการฉายตอนต่อเนื่อง ตอนที่สองจะช้ากว่าเล็กน้อย แต่ไม่นานก็น่าจะออกมาแล้วครับ รออีกหน่อยเถอะ น่าจะได้พอ ๆ กับตอนแรกล่ะนะ”
……


บนโลกออนไลน์
ทุกคนเห็นเรตติ้งของ ‘จีนบนปลายลิ้น’ ตอนแรกแล้ว
“หือ? สูงขนาดนี้เชียว?”
“เชี่* สารคดีทำเรตติ้งได้ขนาดนี้?”
“จางเย่สุดยอดเกินไปแล้ว!”
“เชี่* ยอดวิวของสารคดีเอามาเทียบกับรายการบันเทิงชั้นล่างได้แล้ว? ฝันไปรึเปล่า?”
“จางเย่ไร้เทียมทานเป็นบ้า!”
“บอกแล้วว่า‘จีนบนปลายลิ้น’น่ะยอดเยี่ยม ใช่ไหมล่ะ? ฮ่า ๆๆ!”
“สร้างสถิติใหม่อีกแล้ว!”
“ความจริงคนดูรายการ‘จีนบนปลายลิ้น’ก็มีไม่น้อยเลยนะ?”
“เอ๋ ไหนเรตติ้งตอนที่สองล่ะ?”
“นั่นสิ ตอนสองล่ะ? ไม่ขึ้นเหรอ?”
“ยังไม่ออกรึเปล่า?”
“ทำไมนานจัง? ไวหน่อยสิ!”
เวลาเดียวกันนั้นเอง ในวงการกำลังตกตะลึง
ผู้กำกับรายการสารคดีชื่อดังที่ชมเชยจางเย่บนเวยป๋อ โพสต์ตารางทำเนียบเรตติ้งรายการสารคดีของเมื่อวาน พร้อมข้อความ “แสดงความยินดีแก่จางเย่และ‘จีนบนปลายลิ้น’!”
หูเฟยแห่งสถานี BTV “@ทีมรายการ‘จีนบนปลายลิ้น’ พวกนายเจ๋งมาก!”
นักร้องเฉินกวง “สวรรค์!”
ฟ่านเหวินลี่ “ยินดีด้วย ‘ออกมาเต้น’ ยินดีด้วย ‘จีนบนปลายลิ้น’”
เหยาเจี้ยนไฉ “คิดว่ามีแต่ฉันที่ชอบดูรายการ‘จีนบนปลายลิ้น’เสียอีก ไม่ใช่งั้นเรอะ?”
ผู้กำกับรายการทีวีที่ไม่ค่อยมีชื่อเสียงโพสต์อย่างฝาดเฝื่อน “ขนาดสารคดียังทำเรตติ้งได้ขนาดนี้? ผู้กำกับจาง พวกเราเดินกันคนละทางไม่ได้เหรอ?”
พิธีกรหญิงชื่อดังของสถานีโทรทัศน์ดาวเทียมเซินเจิ้น “ตะลึง! นี่ยังเป็นรายการสารคดีที่อาม่าไม่แลอาเจ็กไม่รักอยู่อีกงั้นเหรอ?” พร้อมอีโมจิรูปกลอกตา
กระแสการถกเถียงพูดคุยกันบนเวยป๋อนั้นแสดงความรู้สึกของทุกคนได้ชัดเจนมาก!
ไม่น่าเชื่อ!
ปาฏิหาริย์!
ไม่เคยมีสารคดีใดในประเทศสร้างเรตติ้งยอดวิวได้ขนาดนี้มาก่อน!
……


CCTV1
เจียงหน่ายสยงต่อสายหาเจียงหยวน “ทำไม‘จีนบนปลายลิ้น’ถึงมีเรตติ้งสูงขนาดนี้?”
ความจริงเจียงหยวนก็ไม่ทราบ “ผมเองก็ไม่รู้ครับ ไม่คิดว่ารายการของพวกเขาจะมีคนดูไม่น้อย น่าจะเป็นเพราะการสนับสนุนของแฟนเดนตายของจางเย่”
“เรตติ้ง 0.32% เขามีแฟนพันธุ์แท้แค่เท่าไหร่กัน? ถึงสิบล้านเรอะ?” เจียงหน่ายสยงไม่พอใจกับคำตอบเช่นนี้อย่างเห็นได้ชัด “ไอ้จางเย่นั่น ก่อกวนได้เก่งจริง ๆ!”
เจียงหยวนกล่าว “ก่อกวนยังไงก็ไม่เกิดคลื่นลม ความนิยมในรายการยังไงก็ขึ้นกับเรตติ้ง ต่อให้เป็นสารคดีที่ดีที่สุดในวงการ แต่เปรียบกับรายการบันเทิง ก็ยังไม่อาจเทียบกับพวกเรา เราไม่ต้องกังวลว่าเขาจะทำอะไรได้หรอกครับ”
เจียงหน่ายสยงเห็นด้วย
……


อีกด้านหนึ่ง
ทีมรายการ ‘ออกมาเต้น’ ก็ตะลึง
เฉินเหยี่ยขมวดคิ้วแน่น “เรตติ้งนี่ เชื่อได้รึเปล่า?”
“ไม่น่าจะ ไม่น่าจะมีอะไรผิดพลาดนะครับ” ทีมงานคนหนึ่งตอบตะกุกตะกัก
ทีมงานชายคนหนึ่งสงสัย “เรตติ้งนี้เป็นไปได้เหรอ? นี่แค่สารคดีนะ!”
ความจริงไม่มีใครสนใจจะเหลือบแลจางเย่และ‘จีนบนปลายลิ้น’ ดังนั้นเรตติ้งในตอนแรกทำให้ทุกคนตกใจ สูงเกินไปจนไม่ใช่เรตติ้งที่รายการสารคดีจะทำได้แล้ว! จางเย่ทำอะไรไปกันแน่?
“ไม่อยากจะเชื่อ”
“จางเย่นี่มันเก่งจริง”
“ขนาดออกอากาศในเวลาเดียวกับ‘ออกมาเต้น’ของเราก็ยังทำได้สูงขนาดนี้?”
“แปลว่ามันชิงผู้ชมเราไปส่วนหนึ่ง?”
“น่าจะแค่ตอนแรกหรอก เห็นรึเปล่าว่าเรตติ้งตอนที่สองยังไม่ออก?”
“นั่นสิ ทุกคนเปลี่ยนช่องไปเพราะชื่อเสียงของจางเย่ แต่เวลาจะบอกเราเอง ฉันไม่เชื่อว่าสารคดีจะดึงคนดูได้หรอก!”
สวีอี้เผิงหัวเราะขัดจังหวะทุกคน “พอแล้วน่า แค่รายการที่เรตติ้ง 0.32% ก็ทำพวกเธอตกใจกันหมดแล้ว? เรตติ้งแค่เสี้ยวของเราเนี่ยนะ”
ทุกคนคิด ๆ แล้วก็เห็นด้วย
สวีอี้เผิงในฐานะผู้กำกับใหญ่ ย่อมคิดมากกว่า คิดไปไกลกว่า เห็นเรตติ้งของ‘จีนบนปลายลิ้น’ เขาตะลึงไปชั่วขณะ แต่ก็กลายเป็นยินดีในเวลาอันรวดเร็ว ‘จีนบนปลายลิ้น’ ได้ยอดผู้ชมสูงย่อมเป็นเรื่องดี เรตติ้งของ ‘ออกมาเต้น’ ดูไม่เป็นที่น่าพอใจ แต่ดูเหมือนเพราะ ‘จีนบนปลายลิ้น’ แย่งผู้ชมไปเสียมากกว่า ในความเห็นของเขา เรตติ้งของ‘จีนบนปลายลิ้น’ไม่สามารถรักษาระดับได้นาน เพราะสารคดีไม่ค่อยมีคนดู คนตามละคร ตามรายการบันเทิงนั้นมีมาก แต่เคยเห็นใครตามรายการสารคดีบ้าง? เนื่องจากสารคดีนั้นไม่มีความต่อเนื่อง นี่คือเหตุที่ ‘จีนบนปลายลิ้น’ ต้องเสียจังหวะ ผู้ชมที่สูญไปต้องกลับมาดู ‘ออกมาเต้น’แน่นนอน ทั้งยังช่วยดึงจำนวนผู้ชมให้มากยิ่งขึ้นด้วย!
หลังกลับไปที่ออฟฟิศ สวีอี้เผิงนั่งลงเปิดเวยป๋อ
ในเน็ต มีคนกำลังวิจารณ์‘จีนบนปลายลิ้น’!
“โม้อะไรกัน!”
“ก็แค่ 0.32% ? รายการบันเทิงส่วนใหญ่ได้มากกว่านี้อีก!”
“ไม่ต้องพูดถึงคนละประเภท ไม่ต้องบอกว่าไม่มีทางเปรียบเทียบกันได้ พูดไปแล้วได้อะไร? โลกนี้ไม่เคยยุติธรรมหรอก สำคัญที่สุดคือยอดวิวไม่ใช่เหรอ?”
“นั่นสิ แค่ยอดวิว 0.32% มาตกใจอะไรกันนักหนา? ดูที่อาจารย์เฉินเหยี่ยเราทำให้‘ออกมาเต้น’สิ คนอื่นเขาได้พูดอะไรไหมล่ะ?”
“พูดได้ดี!”
“พวกแฟนคลับของ‘จีนบนปลายลิ้น’ทำเป็นหาเหตุผล ความจริงก็ข้อแก้ตัวทั้งนั้น!”
เห็นความเห็นเหล่านี้ของแฟนคลับรายการ ‘ออกมาเต้น’ แล้ว สวีอี้เผิงก็พึงพอใจไม่น้อย พูดได้มีเหตุผล ข้อแก้ตัวอะไรก็ไม่มีประโยชน์ ในฐานะรายการทีวีรายการหนึ่ง จะเป็นรายการบันเทิง ทอล์คโชว์ หรือสารคดี ไม่ใช่ตัดสินกันที่เรตติ้งหรอกหรือ?
ทันใด มีเสียงโวยลั่น
“หา!”
“มาดูเร็ว!”
“เรตติ้งของ ‘จีนบนปลายลิ้น’ ตอนที่สองออกมาแล้ว!”
สวีอี้เผิงพอได้ยินก็ยิ้มก่อนเดินออกไป “เท่าไหร่?”
……


ห้องผู้อำนวยการ CCTV1
เลขานุการของเจียงหน่ายสยงเคาะประตูห้องก่อนเข้ามา
ใบหน้าของเขาดูซีดเผือดอยู่บ้าง “ผู้อำนวยการเจียง!”
“เกิดอะไรขึ้น? ทำไมดูตื่น ๆ แบบนั้นล่ะ?” เจียงหน่ายสยงมองเขา
เลขานุการของเขาปาดเหงื่อกล่าว “ยะ...ยอดวิวตอนที่สองของ‘จีนบนปลายลิ้น’ออกมาแล้ว!”
ขณะนั้นเจียงหยวนเดินเข้ามาพอดี เตรียมจะรายงานเจียงหน่ายสยงเรื่องการเตรียมการโฆษณา พอฟังคำของเลขานุการคนนี้ก็ถามด้วยความประหลาดใจ “ตอนที่สองต่างจากตอนแรกเท่าไหร่?”
เลขานุการคนนั้นปาดเหงื่ออีกรอบ “คุณดูเองดีกว่าครับ”
……


ห้องทำงานของรองหัวหน้าสถานี
รองหัวหน้าสถานีโจวนั่งดื่มชาอยู่ที่โต๊ะ โทรศัพท์ดังขึ้น
“ฮัลโหล?”
“รองฯโจวครับ เรตติ้งของ ‘จีนบนปลายลิ้น’ ออกแล้วครับ”
“สิบนาทีก่อนก็ออกมาแล้วไม่ใช่รึไง?”
“คราวนี้เป็น ตอนที่สองครับ!”
……


ในโลกออนไลน์
“ออกมาแล้ว!”
“ยอดวิวตอนสองมาแล้ว!”
“โคตรช้า รอตั้งนานแล้ว!”
“ตอนที่สองได้เท่าไหร่?”
“หวังว่าจะได้พอ ๆ กับตอนแรกนะ อย่าร่วงไปซะก่อนล่ะ”
“ไม่น่าหรอก หลายคนเพิ่งได้เริ่มดูตอนที่สองเพราะเพิ่งรู้มากกว่า ยอดวิวของตอนสองน่าจะมากกว่าตอนแรกนะ”
“สวรรค์!”
“รีบดูเร็วเข้า!”
……


ขณะเดียวกัน
ทีมงานคนที่เอาเรตติ้งมาให้ CCTV14 นั่นเอง แม้จะมีการอัพเดตบนอินเตอร์เน็ต แต่ทว่าตามธรรมเนียมก็ยังต้องส่งตัวเลขภายในให้กับเหยียนเทียนเฟยหรือเลขานุการของเขา
ทว่าสีหน้าของทีมงานคนนี้ดูแตกต่างจากก่อน ไม่มีใครทราบว่าทุกคนคิดไปเองหรือไม่ที่เห็นสีหน้าเขาดูสะพรึงอะไรบางอย่าง เมื่อเข้ามาให้ห้องทำงาน เขามองจางเย่อยู่นาน ก่อนจะยื่นตารางยอดผู้ชมให้พร้อมกลืนน้ำลายอึกหนึ่ง “ตัวเลขยอดผู้ชมของ‘จีนบนปลายลิ้น’ออกมาแล้วครับ มีความเปลี่ยนแปลงเล็กน้อย อันดับบางอย่างต้องจัดกันใหม่”
ฮาฉีฉีใจหายวาบ “จัดลำดับใหม่? พวกเราตกอันดับจากทำเนียบเรตติ้งสารคดีงั้นเหรอ?”
คนผู้นั้นยิ้มขื่น “ไม่ใช่หรอก ที่จัดอันดับใหม่ คือทำเนียบยอดผู้ชมรายการทีวีทั่วประเทศยกเว้นรายการข่าวน่ะ!”
ทุกคนตาค้าง!
เหยียนเทียนเฟยตะลึง!
ฮาฉีฉีและจางจั่วก็ตะลึง!
“หือ?”
“ทำเนียบยอดผู้ชมรายการทีวีทั่วประเทศ?”
“ไม่ใช่ว่าทำเนียบนี้สำหรับยี่สิบรายการที่มีเรตติ้งสูงสุดหรอกเหรอ? รายการเรามีแค่ 0.32% แล้วไปเกี่ยวอะไรด้วยล่ะ?”
ทีมงานนั้นนึกในใจว่าฉันแม่*จะไปรู้ได้ไงฟระ แต่...แต่ว่าพวกนายอยู่ในทำเนียบจริง ๆ!
เลขานุการของเหยียนเทียนเฟยรีบดูตารางทำเนียบ เพิ่งกวาดตาดูด้านบน เพียงชั่วขณะ เขาก็รู้สึกศีรษะพองโต คล้ายจะเป็นลม
“ไอ๊หยา!”
“อย่าล้มนะ อย่าล้ม!”
“เป็นอะไร?”
“ไม่ได้กินข้าวเช้ารึเปล่า? น้ำตาลต่ำ?”
เลขานุการของเหยียนเทียนเฟยส่งกระดาษข้อมูลให้กับเหยียนเทียนเฟย พูดละล่ำละลักไม่เป็นภาษา “ผอ…...เหยียน…...ดู…...คุณดูสิ!”
เหยียนเทียนเฟยรับมาดูด้วยความสงสัย แต่เขาก็แทบเป็นลมด้วยความตระหนกจริง ๆ
“เป็นอะไรกันน่ะ?”
“เกิดอะไรขึ้น?”
“ไอ๊หยา เรตติ้งเท่าไหร่กันเล่า?”
ฮาฉีฉี เสี่ยวหวัง และคนอื่น ๆ ล้วนกระวนกระวายอยากทราบ จึงพากันเบียดเสียดมาตรงหน้าเหยียนเทียนเฟย พยายามชะโงกมองยอดวิว จากนั้น สีหน้าทุกคนล้วนสะพรึง หันมองจางเย่พร้อมกันเป็นสายตาเดียว!
ทำเนียบยอดผู้ชมรายการทีวีทั่วประเทศประจำวันที่สิบธันวาคม
อันดับหนึ่ง : รายการ ‘ออกมาเต้น’ ตอนที่ 1 1.27%
อันดับหนึ่ง : รายการ ‘จีนบนปลายลิ้น’ ตอนที่ 2 1.27%
ชั่วขณะนั้น…
ทั้งออฟฟิศของรายการ ‘จีนบนปลายลิ้น’ เงียบกริบ!
ทีมงานรายการ ‘ออกมาเต้น’ เงียบกริบ!
CCTV เงียบกริบ!
โลกออนไลน์เงียบกริบ!
ทั่วทั้งโลกใบนี้ ชะงักงัน!




[Go To Next Chapter]( ./12.md)