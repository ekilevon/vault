##บทที่ 842 : จางเย่เดือด! (กลาง)
ตอนบ่าย
การสอบสัมภาษณ์เสร็จสิ้น
ผู้เข้าสอบบ้างออกจากมหาวิทยาลัยด้วยความมั่นใจเต็มเปี่ยม แต่ก็มีเด็กหญิงบางคนที่ลอบร้องไห้ เห็นได้ชัดว่าการสอบไม่ราบรื่นนัก
จางเย่มองนาฬิกาข้อมือ เห็นว่าวันนี้เลิกงานไวกว่าเมื่อวาน เพิ่งจะบ่ายสามโมงกว่าเท่านั้น เขามองหาที่ที่ไม่มีคน เปิดมือถือโทรหาเหยียนเทียนเฟย
"ผอ. เหยียน"
"เมื่อกี้ปิดมือถือ?"
"ครับ สอบสัมภาษณ์น่ะ ได้เรซูเม่ของหวังเฮ่อหรือยังครับ?"
"ได้รับแล้ว กำลังจะถามเธอนี่แหละ"
"ทำไมเหรอครับ?"
"เพื่อนร่วมรุ่นเธอไปล่วงเกินใครรึเปล่า?"
"ครับ ไปล่วงเกินหัวหน้าภาคนครหลวงของสถานีเหอเป่ยที่ชื่อกวนหยุนไห่น่ะครับ"
เหยียนเทียนเฟยสงสัย "กวนหยุนไห่? เหล่ากวนที่เคยทำงานกับ CCTV น่ะนะ? ฉันรู้จักเขา ไม่น่าแปลกว่าทำไมไม่มีใครกล้าจ้างเพื่อนเธอ ฉันลองถามให้หลายคน ปรากฏว่ามีแต่คนผละหนีกันหมด ท่าทางตอนที่พวกเขาติดต่อสอบถามเรื่องหวังเฮ่อจากสถานีเหอเป่ย ทางโน้นคงบอกพวกเขาว่าอย่าจ้างคนคนนี้น่ะ พูดเสียไม่มีดี ท่าทางเพื่อนเธอจะล่วงเกินทางนั้นไม่น้อยนะถึงได้เกลียดกันขนาดนี้?"
จางเย่ขมวดคิ้ว "เรื่องมันค่อนข้างซับซ้อนน่ะครับ"
เหยียนเทียนเฟย "เหล่ากวนมีหน้ามีตาในวงการ ถือเป็นผู้อาวุโส รู้จักคนมาก ถ้าเขาออกปากแบบนี้ เรื่องของเพื่อนเธอท่าจะยากจริง ๆ"
"คุณออกหน้ายังไม่ไหวเหรอครับ?" จางเย่กล่าว
เหยียนเทียนเฟย "ฉันไม่มีหน้ามีตาเท่าเขา ฉันถามพวกเพื่อนที่อยู่ช่องอื่น ๆ ก็ไม่มีใครอยากจะหาเรื่องล่วงเกินกวนหยุนไห่โดยใช่เหตุ คงเห็นว่ากะอีแค่หน้าใหม่คนเดียวคงไม่คุ้มกัน ยังไงซะเหล่ากวนก็เคยทำงานกับ CCTV มาก่อน ทุกคนจึงรู้จักเขาดี"
"งั้นไม่เป็นไรครับ ผมทราบแล้ว ผอ. เหยียน"
"ช่วยอะไรเธอไม่ได้เลย"
"โอ๊ย ไม่เป็นไรครับ เดี๋ยวผมลองหาทางอื่นดู"
"ไม่งั้นก็ให้เขามาอยู่ CCTV14 เราแล้วกัน ลองมาพากษ์เสียงสารคดีดูไหมล่ะ?"
"ค่อยว่ากันแล้วกันครับ ผอ. เรื่องนี้เขาไม่ถนัด น่าจะอยากเดินสายพิธีกรมากกว่า เพราะงั้นเรื่องนี้จะเร็วจะช้าก็ต้องจัดการให้เสร็จ"
วางสายไป
ซูหงเอี้ยนก็ออกมาจากห้องสอบแล้ว
"จางน้อย" ซูหงเอี้ยนถาม "มีข่าวอะไรไหม?"
จางเย่หงุดหงิดเล็กน้อย "ผมลองให้หัวหน้าผมถาม ๆ ดูแล้ว ก็ยังไม่ไหว คนพวกนั้นไม่อยากล่วงเกินกวนหยุนไห่ เลยหนีกันหมด ท่าทางทางสถานีเหอเป่ยเองก็ไม่ยอมปล่อยเรื่องนี้เหมือนกัน ใครกล้าจ้างหวังเฮ่อ ก็ถือว่าล่วงเกินกวนหยุนไห่ คนพวกนี้นี่!"
ซูหงเอี้ยนสีหน้าไม่ดีนัก "เจ้าคิดเจ้าแค้นขนาดนั้นเชียว?"
"นี่เรียกว่าเจ้าคิดเจ้าแค้น?" จางเย่กล่าว "ความจริงไม่ใช่เรื่องของหวังเฮ่อด้วยซ้ำ! เขาไปหาชู้ ชู้หนีไปหาชายอื่น เขากลับมาหาเรื่องหวังเฮ่อ? แม่*ไม่มีเหตุผลเลย"
เหล่ากรรมการสอบสัมภาษณ์ที่เดินผ่านมาหลายคนหันมองจางเย่
ซูหงเอี้ยนจนถ้อยคำ "เบาเสียงลงหน่อย อย่าด่าคนมากนัก เป็นถึงรองศาสตราจารย์ หัดคิดถึงภาพพจน์บ้าง"
จางเย่ค่อยสะกดโทสะลง "หวังเฮ่อล่ะครับ?"
"อยู่ที่ห้องทำงานครู" ซูหงเอี้ยนหมุนตัว "ไปกันเถอะ ไปกับครูก่อน"
ห้องทำงานของซูหงเอี้ยน
จางเย่ยกคำพูดของเหยียนเทียนเฟยมาบอกกับหวังเฮ่อ
หวังเฮ่อตัดบท "เอาล่ะ งั้นก็ไม่รบกวนพวกนายแล้วดีกว่า เรื่องของฉัน ฉันก็ต้องจัดการเองสิ"
"นายจะจัดการยังไง?" จางเย่มองเขา
หวังเฮ่อเงียบ
นิสัยของจางเย่ไม่ได้ดีนัก ขี้โมโห เรื่องในวันนี้มาถึงตรงนี้ เขาก็เริ่มจะหงุดหงิดแล้ว ถ้าเป็นจางเย่ล่วงเกินกวนหยุนไห่ ก็ไม่ใช่เรื่องใหญ่โตอะไร เขาล่วงเกินคนมามาก เพิ่มไปอีกคนสองคนก็ไม่ใช่เรื่องที่จางเย่ต้องสนใจ แต่สำหรับหวังเฮ่อนั้นไม่เหมือนกัน หวังเฮ่อยังไม่นับว่าเคยเปิดตัวด้วยซ้ำ ถือเป็นเพียงหน้าใหม่คนหนึ่ง เรื่องนี้จึงนับว่ายุ่งยากมากแล้ว จะแก้ปัญหาด้วยวิธีอย่างจางเย่คงไม่ได้ แม้เขาจะไม่มีปัญหาแต่กวนหยุนไห่คงไม่ยอม คนแซ่กวนมุ่งเป้ามาที่หวังเฮ่อ หมายจะเอาเขาออกจากวงการท่าเดียว นับว่าเป็นการเข่นฆ่าให้สิ้นซาก ไม่ให้อีกฝ่ายมีโอกาสเข้าวงการบันเทิงอีกเลย!
ขณะนั้น ได้ยินซูหงเอี้ยนพูดว่า "เอาอย่างนี้เถอะ เพื่อนครูขอเบอร์กวนหยุนไห่มาให้แล้ว ครูโทรหาเขาก่อนแล้วกัน"
หวังเฮ่อรีบพูด "อาจารย์ซู ช่างเถอะครับ"
ซูหงเอี้ยนยืนยัน "ช่างไม่ได้สิ ต้นกล้าชั้นดีอย่างเธอกลับต้องมาถูกคำพูดประโยคเดียวของกวนหยุนไห่ขวาง? คิดว่าเขาเป็นใครกัน? มันสมควรแล้วรึ?"
เรื่องมาถึงตอนนี้ ซูหงเอี้ยนก็เดือดแล้วเหมือนกัน
จางเย่ "ใช่ โทรหาเขาเลยครับ ผมอยากจะดูนักว่าเขาจะกีดกันยังไงอีก!"
ต่อสายไป
ตู๊ด ตู๊ด สัญญาณเชื่อมต่อดังอยู่ห้าหกครั้งก็มีคนรับ
"ฮัลโหล?" เป็นเสียงชายวัยกลางคน
ซูหงเอี้ยนกล่าว "สวัสดีค่ะ หัวหน้ากวนรึเปล่าคะ?"
"ใครน่ะ?" กวนหยุนไห่ถาม
ซูหงเอี้ยนสะกดโทสะพูดด้วยเสียงเรียบเพื่อศิษย์ของตน "ฉันเป็นอาจารย์สอนคณะพิธีกรสื่อสารของมหาวิทยาลัยสื่อฯ นะคะ หวังเฮ่อเป็นลูกศิษย์ฉันเอง"
ปลายสายเงียบไปหลายวินาที "ครับ มีอะไร"
ซูหงเอี้ยนกล่าว “นักศึกษาของฉันเคยทำงานที่สถานีคุณอยู่ช่วงหนึ่ง ตอนนั้นเขาเพิ่งเรียนจบ อายุก็ยังน้อย อาจมีบางเรื่องที่เขาคิดไม่ถ้วนถี่จนก่อเรื่องวุ่นวายให้กับคุณไม่น้อย ในฐานะอาจารย์ ฉันจัดการสั่งสอนเขาไปแล้ว เรื่องก็ผ่านไปปีกว่า ตอนนี้เด็กคนนี้โตขึ้น รู้เรื่องมากขึ้น ทั้งอาจารย์ไม่น้อยก็มีความหวังกับเด็กคนนี้ เรื่องงาน…”
อีกฝ่ายขัดขึ้นทันที กวนหยุนไห่พูดด้วยความหงุดหงิด "หวังเฮ่อ? ผมพอจำได้ แต่ว่าเขาออกไปแล้วไม่ใช่หรือ? เรื่องงานของเขาคุณไม่ต้องมาถามผม"
ซูหงเอี้ยนกล่าว "แต่ว่าคำวิจารณ์ที่สถานีมอบให้หวังเฮ่อไม่ดีนัก สถานีโทรทัศน์ทั้งหลายไม่ยอมรับเขาเข้า..."
กวนหยุนไห่แทรกประโยคของซูหงเอี้ยนอีกครั้ง "ก็ไม่ใช่ธุระกงการอะไรของผมนี่? สถานีก็มีระเบียบของสถานี คนอื่นวิจารณ์เขายังไง ผมต้องสนใจด้วย?"
ซูหงเอี้ยนหรี่ตา “คุณเป็นคนมีอำนาจในวงการ ทำไมต้องเอาจริงเอาจังกับเด็กคนหนึ่งด้วย? เด็กคนนี้ก็ลำบากไม่น้อย” หยุดไปครู่ก็ว่า “อย่างนี้ดีไหมคะหัวหน้ากวน วันนี้คุณมีเวลาว่างไหม? ฉันจะพาหวังเฮ่อไปคุยกันเรื่อง…”
"เรื่องนี้ไม่ต้องมาพูดกับผม" กวนหยุนไห่ขัดขึ้นเป็นครั้งที่สาม "ผมไม่ว่างแล้ว"
ตู๊ด ๆ ๆ!
สายตัดไปแล้ว!
ซูหงเอี้ยนหน้าเครียด "วางไปแล้ว"
จางเย่สบถ "เห็นแก่หน้าเขากันจริง ๆ นะ?"
หวังเฮ่อ "อาจารย์ซู ผมจะหาวิธีเองครับ อาจารย์อย่าสนใจแล้ว" เห็นอาจารย์ซูต้องเสียหน้าเพราะเขา หวังเฮ่อเองก็นึกโกรธในใจ ทั้งรู้สึกผิดยิ่งกว่า
ซูหงเอี้ยนกลับกล่าว "เรื่องนี้ฉันจะไม่ยุ่งได้ยังไง! ไป เสี่ยวหวัง ครูจะพาเธอไปที่ออฟฟิศเขา! วันนี้ต้องจัดการเรื่องนี้ให้จบ! ครูไม่เชื่อหรอก!"
หวังเฮ่อรีบพูด "ผมไปเอง!"
ซูหงเอี้ยน "ครูจะไปกับเธอ"
"ฉันไปด้วย!" จางเย่สวมเสื้อนอกเรียบร้อย
ซูหงเอี้ยนมองเขา "จะไปทำไม? กลับบ้านเธอไปเถอะ"
จางเย่หรี่ตา "ผมไม่ไปได้ยังไง ผมบอกแล้วว่าเรื่องของหวังเฮ่อผมจะช่วยจัดการ ผมก็ต้องช่วยถึงที่สุด กวนหยุนไห่เก่งนักหรือ? งั้นพวกเราลองไปงัดกับเขาดูหน่อยสิ!"
ซูหงเอี้ยนปรายตามอง “เธอไปพักเถอะ เธอไม่ไปยังดี เธอไปแล้วเรื่องจะยิ่งแย่หนัก นิสัยอย่างเธอน่ะ ไปก็วุ่นวาย ถ้าเธอฟังไม่เข้าหูไปด่ากับพวกเขาอีก เรื่องของเสี่ยวหวังไม่มีทางลงแน่ คราวนี้จะยิ่งวุ่นใหญ่!”
จางเย่อุทาน “เรื่องนี้ผมจะไม่รู้ได้ยังไง? ผมไม่รู้จักควบคุมตัวเองขนาดนั้นเชียวหรือ? เรื่องนี้ถ้าเป็นเรื่องของผมน่ะ ผมโทรด่าเขาไปนานแล้ว ผมไม่พูดอะไรเลยเมื่อกี้เห็นไหม”
“ไม่ต้องอ้างเลย” ซูหงเอี้ยนกล่าว “เธอควรทำอะไรก็กลับไปทำเถอะ”
สุดท้าย ซูหงเอี้ยนพาหวังเฮ่อเดินจากไป
จางเย่พูดไม่ออก เขากลับเข้าออฟฟิศ เดินไพล่หลังครุ่นคิดอยู่นาน สุดท้ายพอตัดสินใจ ก็เดินไปยังที่จอดรถ ติดเครื่องขับออกไป ในเมื่อเขารู้เรื่อง ถึงไม่ให้เขาไปเขาก็ต้องไป!
……


ครึ่งชั่วโมงให้หลัง
ภาคการผลิตและอัดรายการภูมิภาคนครหลวง สถานีโทรทัศน์เหอเป่ย
หลังหาสถานที่อยู่นาน ในที่สุดก็ขับมาถึง แต่ยังไม่ทันลงจากรถ จางเย่ก็เห็นอะไรบางอย่างนอกหน้าต่างรถที่ห้องโถงของตึก โทสะพุ่งขึ้นมาในทันใด รถยังไม่ทันจอดให้เรียบร้อย แค่หักเข้าซอง หมุนล้อ แล้วก็เดินตรงไปทางเข้าอาคารทันที!
ที่โถงอาคาร
มีคนสองกลุ่มกำลังเถียงกัน
ทีมงานตะโกน “กรุณากลับไปด้วย!”
หวังเฮ่อคว้าพนักงานรักษาความปลอดภัยคนหนึ่งไว้ “ใครอนุญาตให้คุณผลักเธอ?”
“ผู้ไม่เกี่ยวข้องห้ามเข้า! ใครอนุญาตให้พวกคุณเข้ามาที่นี่?” พนักงานรักษาความปลอดภัยนั้นปัดมือของหวังเฮ่อออก
หัวหน้าพนักงานรักษาความปลอดภัยตรงเข้ามาพร้อมกระบอง แต่ไม่ได้ใช้ เพียงยื่นมือผลักหน้าอกก่อนท้าทาย “พวกเราบอกแล้วว่าหัวหน้ากวนกำลังเข้าประชุม ไม่มีเวลาให้พวกคุณ! พวกคุณยังจะเข้ามา?”
หวังเฮ่อคำราม “พวกคุณผลักอาจารย์ผมทำไม?”
คนในสถานีเข้ามาล้อมดูมากขึ้นเรื่อย ๆ ล้วนเป็นพนักงานของสถานีทั้งสิ้น
ซูหงเอี้ยนพยายามดึงหวังเฮ่อไว้ “เสี่ยวหวัง! ปล่อยมือ! ไม่ต้องไปเถียงแล้ว!”
อย่าได้เห็นว่าหวังเฮ่อปกติเรียบ ๆ ร้อย ๆ พอมีเรื่องขึ้นมา เขาเองก็ดุดันไม่น้อย มือหนึ่งคว้าพนักงานรักษาความปลอดภัยเอาไว้ “ผลักผมได้! ผลักอาจารย์ไม่ได้!”
“เธอจะทำอะไร! ปล่อยมือ!” ซูหงเอี้ยนเกรงเรื่องจะยิ่งแล้วใหญ่ รีบห้ามเขาเอาไว้
หัวหน้าเฉินซึ่งรับผิดชอบดูแลสถานีสีหน้าทะมึน “รีบไล่พวกเขาออกไป รออะไรอยู่!”
พนักงานรักษาความปลอดภัยทั้งเจ็ดแปดคนและพนักงานชายของสถานีอีกหลายคนตีวงล้อมพวกเขา!
ขณะนั้นเอง จางเย่ตรงเข้ามาพร้อมจิตสังหารเต็มที่!
ซูหงเอี้ยนเป็นคนแรกที่มองเห็นเขา “เธอมาทำไม! บอกแล้วไงว่าไม่ให้มาน่ะ! พอดีเลย! รีบช่วยกันห้ามหวังเฮ่อเร็ว อย่าให้เขามีเรื่องกับใคร!”
ความโกรธตลอดหนึ่งปีของหวังเฮ่อ ปะทุขึ้นในวันนี้เอง!
ทว่า ซูหงเอี้ยนอย่างไรก็คิดไม่ถึงว่าจางเย่ไม่เพียงไม่ห้ามหวังเฮ่อ กลับถอดแว่นกันแดดปาลงพื้นพร้อมคำราม “เมื่อกี้ไอ้ตัวไหนแม่*ผลักอาจารย์ฉันวะ!”
ทั่วโถงเงียบลงในทันใด!
หัวหน้าเฉินชะงัก!
เหล่าพนักงานรักษาความปลอดภัยชะงัก!
พนักงานของสถานีเองก็ชะงัก!
จางเย่?
จางเย่เหรอ??
เชี่ย! ดาวไม้กวาดตนนี้มาทำไมเนี่ย!
เหล่าพนักงานรักษาความปลอดภัยที่ล้อมซูหงเอี้ยนและหวังเฮ่อเพื่อขวางพวกเขาไว้พอเห็นจางเย่ ทั้งได้ยินเสียงของเขา ก็ต่างพากันก้าวถอยหลังไปโดยไม่รู้ตัว!
จางเย่มองพนักงานรักษาความปลอดภัยคนหนึ่งหวังเฮ่อที่คว้าตัวไว้ ย่างเท้าเข้าไปหา “เอ็งเรอะ?”
พนักงานรักษาความปลอดภัยคนนั้นเหงื่อแตกพลั่ก รีบปฏิเสธโดยพลัน!
จางเย่มองคนอื่น “หรือว่าเอ็ง?”
พนักงานรักษาความปลอดภัยคนนั้นชะงัก ก้าวถอยในทันใด!
ซูหงเอี้ยนแทบโมโหตาย นักศึกษาของเธอทั้งสองคน แต่ละคนล้วนชวนให้ปวดหัว โดยเฉพาะจางเย่ ตอนแรกฉันบอกว่าให้ช่วยห้ามหวังเฮ่อไม่ใช่รึไง เธอทำไมถึงยังกร้าวยิ่งกว่าหวังเฮ่ออีกล่ะ! เธอรีบบอก “ไม่มีใครผลักครู! อย่าก่อเรื่อง! ครูสะดุดส้นสูงของตัวเองล้ม!”
จางเย่สีหน้าเย็นชา “หวังเฮ่อ หมอนี่เรอะ?”
หวังเฮ่อหน้าเครียด “ฉันก็เห็นไม่ชัด!”
ซูหงเอี้ยนเดือด “ครูสะดุดเองจริง ๆ! ก็บอกแล้วไม่ใช่รึไง!”
จางเย่ไม่ฟัง ทั่วร่างเปล่งจิตสังหาร!
ด้วยวรยุทธ์ของเขา อย่าว่าแต่เหล่าพนักงานรักษาความปลอดภัยและพนักงานชายของสถานี ต่อให้ทุกคนที่ตามมาชมความวุ่นวายทั้งหลาย ก็เป็นเพียงมนุษย์เงินเดือนไม่มีเรี่ยวแรงฆ่าไก่ จางเย่หลับตายังจัดการพวกเขาทั้งฝูงได้ ดังนั้นเพียงจางเย่ยืนอยู่ตรงนี้ เปล่งบารมีที่ไม่มีใครเหมือน ทุกคนก็ล้วนต้องหวาดหวั่น!
ที่สำคัญคือจางเย่นั้นมีชื่อเสียงฉาวโฉ่ เคยลงมือกับหัวหน้า เคยกระโดดถีบดาราเกาหลี เคยลงมือกับโจรปล้นเครื่องบิน เรื่องพวกนี้ล้วนเป็นตำนานของเขา ดังนั้นเหล่าพนักงานรักษาความปลอดภัย แค่เห็นจางเย่ก็ตัวสั่น พวกเขากล้ากร่างก็เพราะมีคนมากกว่าเท่านั้น แต่เมื่อเจอกับจางเย่ พวกเขาไม่กล้ากร่างเช่นเมื่อครู่ เพราะรู้ว่าจางเย่กล้าลงมือจริง ๆ! ในขณะที่พวกเขาไม่อาจลงมือกับเขาได้! ไม่มีใครสามารถ!
อีกฝ่ายเป็นถึงใคร?
รองศาสตราจารย์ของเป่ยต้า!
ผู้รับรางวัลสูงสุดของคณิตศาสตร์ในประเทศ!
รองศาสตราจารย์คนใหม่ของมหาวิทยาลัยสื่อฯ
ทั้งยังเป็นนักเลงชื่อฉาวโฉ่ในวงการบันเทิง!
จะสู้ยังไง? สู้ไม่ได้! จางเย่ไม่ใช่ดาราธรรมดา! คนคนนี้ไปมาในวงการได้ด้วยความสามารถรอบด้านโดยไม่ต้องกังวลเรื่องความปลอดภัยเลยสักนิด!
พวกเขากล้าลงมือกับหวังเฮ่อและซูหงเอี้ยน! แต่ไม่กล้ายุ่งกับจางเย่! ใคร ๆ ก็รู้ว่านั่นคือการล้อเล่นกันชีวิต! กับคนที่ในสถานการณ์ที่ไม่มีนักบินเขายังกล้าขับและบังคับเครื่องบินลงจอดได้เลยนะ!






[Go To Next Chapter]( ./40.md)