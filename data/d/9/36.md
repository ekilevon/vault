##บทที่ 839 เรื่องบันเทิงที่สนามสอบ
ช่วงเช้า
การสอบสัมภาษณ์เริ่มต้นขึ้น
แม้เรียกว่าเป็นการสอบ ความจริงแล้วเป็นเพียงการสอบคัดกรองในรอบแรก กรรมการจะประเมินหน้าตา ส่วนสูง น้ำเสียง และทักษะการพูดในที่ชุมชนของเด็กสอบเข้า เพื่อคัดเลือกคนจำนวนเพียงไม่ถึงครึ่งให้ผ่านเข้าสู่การรอบถัดไป เมื่อก่อนเด็กที่สมัครสอบเข้าคัดเลือกส่วนใหญ่จะได้สอบเพียงรอบแรกและรอบสองเท่านั้น แต่ต่อมาเมื่อคนสมัครเพิ่มขึ้นมาก ข้อบังคับเพิ่มขึ้น เนื้อหาในการสัมภาษณ์ก็มากขึ้น จึงแบ่งออกเป็นรอบแรก รอบสอง รอบสาม หรือบางสถาบันอาจมีรอบสี่เพิ่มเข้ามา
บนชั้นสาม สนามสอบสัมภาษณ์สาขาวิชาพิธีกรสื่อสาร
เจ้าหน้าที่มหาวิทยาลัยสื่อฯคนหนึ่งคอยเรียกชื่ออยู่ตรงทางเดิน
“นักเรียนหมายเลข001 จางเจียเผย”
“อยู่ครับ อาจารย์”
“ขอดูบัตรประจำตัวผู้เข้าสอบหน่อย”
“นี่ครับ”
“โอเค เข้าไปได้ เธอเป็นคนแรก”
นักเรียนคนแรกมาแล้ว
กรรมการสอบสัมภาษณ์คนอื่น ๆ นอกจากจางเย่แล้ว ล้วนค่อนข้างมีประสบการณ์ ครั้นเงยหน้ามองนักเรียนคนนั้นแวบเดียว ซูหงเอี้ยนและกรรมการอีกคนข้าง ๆ ก็เปิดแบบฟอร์มที่น่าจะเป็นของนักเรียนคนนั้นแล้วเริ่มลงมือให้คะแนนหรือไม่ก็แสดงความคิดเห็นแล้ว
นักเรียนชายผู้นั้นประหม่าเล็กน้อย “สวัสดีอาจารย์ทุกท่านครับ กระผมชื่อจางเจียเผย อายุ 18 ปี มาจากโรงเรียนมัธยมปลายหูหนานหมายเลขสิบเจ็ด บ้านของผม…”
ศาสตราจารย์ชวีแทรกขึ้น : “ข้อมูลของเธอพวกเรามีอยู่ในมือหมดแล้ว ไม่จำเป็นต้องแนะนำซ้ำ พูดธรรมดาเถอะ เป็นต้นว่าทำไมถึงอยากเข้าสาขาพิธีกรสื่อสาร”
เด็กนักเรียนชายผู้สอบเข้ากล่าวทันใด : “เพราะผมหลงใหลศิลปะและภาษา นี่คือความใฝ่ฝันของผมมาโดยตลอด จนไม่อาจล้มเลิก สายงานนี้สำหรับผมแล้วไม่ใช่แค่คำว่าชอบ แต่เป็นความรู้สึกหนึ่งที่สั่งสมมานาน...” พูดไปพักใหญ่จนจบ
อาจารย์เซวียถามต่อ “พิธีกรที่เธอชื่นชมที่สุดคือใคร? เล่าเหตุผลที่ชื่นชมอีกฝ่ายด้วย”
เด็กชายผู้สอบเข้าตอบทันที : “พิธีกรที่ผมชื่นชมที่สุดคืออาจารย์จางครับ”
จางเย่ยิ้มยืด
ซูหงเอี้ยนเหลือบมองเขาแวบหนึ่ง
เด็กคนนั้นกล่าวต่อ : “เหตุผลที่ผมชื่นชอบอาจารย์จางก็คือ ในบรรดาพิธีกรปัจจุบันนี้ อาจารย์จางมีเอกลักษณ์ที่สุด ผมชอบความมั่นใจและเสรีของเขา การจัดการรับมืออย่างสุขุม รูปแบบการพูดจาฉะฉาน จิตใจมั่นคงเด็ดเดี่ยวไม่สะทกสะท้าน ล้วนเป็นสิ่งที่ผมต้องการเรียนรู้มาโดยตลอด!”
หลังจากนั้นไม่นาน การสอบก็สิ้นสุด
อาจารย์แต่ละคนทยอยก้มหน้าให้คะแนน
จากนั้น นักเรียนสอบเข้าคนที่สองก็เข้ามา
“สวัสดีค่ะอาจารย์!” เป็นเด็กสอบเข้าเพศหญิง ท่าทางสดใส และสวยมาก
กรรมการสอบสัมภาษณ์อ่อนวัยคนหนึ่งที่อายุมากกว่าจางเย่ราว ๆ ห้าหกปี กล่าว : “สวัสดี ไหนลองบอกมาซิว่าการเป็นพิธีกรต้องมีคุณสมบัติยังไงบ้าง”
เด็กสาวนักเรียนสอบเข้าคนนั้นตอบอย่างกระตือรือร้นโดยไม่ต้องหยุดคิดเลยว่า : “หนูคิดว่าพิธีกร หรือพิธีกรที่เก่งคนหนึ่ง จะต้องมีคุณสมบัติเหมือนอาจารย์จางเย่ค่ะ ต้องฝีปากว่องไว ห้าหกคำต่อวินาทีโดยไม่กระพริบตา สภาพจิตใจต้องดี ไม่ว่าจะเป็นการอัดรายการหรือถ่ายทอดสด ต้องกล้าที่จะไม่มีสคริปต์ ต้องมีความสามารถทางวรรณกรรม ไม่ว่าเผชิญหน้ากับสถานที่ สภาพแวดล้อม หรือคนใด ๆ ก็ตาม ต้องมีฝีปากที่แข็งแกร่งไร้พ่าย หรือไม่ก็เรียกว่าทรงพลัง จิตใจต้องมีมาตรฐานและปณิธานประจำตน ต้องกล้าที่จะต่อต้านสิ่งเลวร้ายไปจนสุดทาง แล้วก็จะต้อง…”
รอจนเธอพูดจบ จางเย่หัวเราะออกมาอย่างช่วยไม่ได้ “ฉันไม่น่าจะพิสดารขนาดนั้นนะ”
นักเรียนหญิงคนนั้นยังคงแน่วแน่ : “แต่ภาพในใจของคุณสำหรับหนูเป็นแบบนี้ค่ะ หนูเข้มงวดกับตัวเองมาโดยตลอด เพราะมีคุณเป็นเป้าหมาย!”
ไม่นานนัก ก็ถึงคราวเด็กเข้าสอบคนที่สาม
เป็นนักเรียนหญิงอีกเช่นกัน ไม่สะสวยเท่าคนก่อน แต่ก็ไม่แย่ ที่สำคัญเด็กคนนี้ตัวสูงมาก ต้องสัก 173 เซนติเมตรแน่แล้ว สูงโดดเด่นยิ่ง เมื่อเอ่ยปาก “สวัสดีค่ะอาจารย์” ซูหงเอี้ยนก็เผลอพยักหน้าน้อย ๆ เสียงเพราะจริง น้ำเสียงกระจ่างใสมาก
ครั้งนี้จางเย่เอ่ยปากถามคำถามบ้าง “นักเรียนลองท่องร้อยแก้วดูก่อน ให้พวกเราได้ฟังความโดดเด่นในเสียงเธอกับวรรคตอนในการใช้ภาษา”
“ได้ค่ะอาจารย์” เด็กสาวสูงโปร่งกระแอมทีหนึ่ง แล้วกล่าวร้อยแก้วด้วยเสียงอันกังวาน : “เหนือผืนทะเลกว้างใหญ่ราบเรียบสีเทา สายลมโบกโชยพัดพาหมู่เมฆ ท่ามกลางท้องทะเลและกลุ่มเมฆ มีนกนางแอ่นเหินทะยานอย่างหยิ่งผยองราวกับสายฟ้าสีดำ ปลายปีกละเลียดยอดคลื่น พุ่งทะยานฝ่าผืนฟ้าราวลูกธนู มันกู่ร้องก้องจนแม้แต่หมู่เมฆยังรับรู้ถึงความห้าวหาญของมัน เสียงร้องนี้—”
นี่คือ ‘บทเพลงแห่งนกนางแอ่นผู้กล้าหาญ’
จางเย่ยิ้มฝืด ๆ
กรรมการสอบสัมภาษณ์คนอื่นมีสีหน้าจนปัญญา ทว่าพวกเขาก็ยังฟังอย่างตั้งใจจนจบ จากนั้นเมื่อสัมภาษณ์ต่ออีกหน่อยเสร็จ จึงเริ่มให้คะแนน
ถัดไปเป็นผู้เข้าสอบคนที่สี่ คน ๆ นี้อายุน้อย ในประวัติส่วนตัวเขียนวันเกิดไว้ อายุเพียง 16 ปี
ซูหงเอี้ยนทัก : “สวัสดีจ้ะ”
เด็กคนนั้นตอบอย่างขึงขัง : “สวัสดีครับอาจารย์!”
ซูหงเอี้ยนเอ่ยถาม : “ถ้าเธอได้กลายเป็นพิธีกรแล้ว เป้าหมายของเธอคืออะไร? มีอะไรเป็นจุดหมายสูงกว่าที่ต้องไปให้ถึงไหม? หรือไม่ก็ศึกษาศิลปะอย่างลึกซึ้ง?
วัยรุ่นผู้นั้นคิดอยู่ครู่ แล้วจึงตอบเสียงดัง : “มีครับ เป้าหมายของผมคือการคว้ารางวัลสุดยอดพิธีกร เหมือนกับอาจารย์จางเย่ ขึ้นไปรับรางวัลไมโครโฟนทองคำบนเวทีอย่างผ่าเผย ให้คนทั้งประเทศได้ฟังเสียงของผม!”
จางเย่อีกแล้ว?
จางเย่อีกแล้ว?
รอหลังจากการสัมภาษณ์จบ เหล่าอาจารย์ต่างพูดคุยแลกเปลี่ยนกัน
อาจารย์เซวียหัวเราะกล่าว : “อาจารย์จาง เด็กเข้าสอบคราวนี้ทั้งสี่คน เป็นแฟนคลับเธอหมดเลยนะ?”
จางเย่รีบโบกมือ “พอเถอะครับ พวกเขาเห็นผมนั่งตรงนี้ก็เลยพูดถึงผมเท่านั้นเอง คงบังเอิญน่ะครับ”
ซูหงเอี้ยนได้แต่ส่ายหน้า แล้วเขียนคะแนนต่อไป
ศาสตราจารย์ชวีกล่าว : “อีกเดี๋ยวลองเปลี่ยนวิธีถามเถอะ”
“ได้ งั้นคุณเป็นคนถามนะครับ” จางเย่ว่า
จากนั้น นักเรียนสอบเข้าคนที่ห้าก็เข้ามาจ้องเป๋งมาที่คณะกรรมการ——เป็นหนุ่มน้อยคนหนึ่งที่ดูไม่โดดเด่น หน้าตาธรรมดา แต่รูปหน้าก็ได้สัดส่วน
“อาจารย์ ผมคือผู้เข้าสอบหมายเลข005ครับ ชื่อซุนปอหนาน” ผู้เข้าสอบกล่าว
ศาสตราจารย์ชวีพยักหน้า “พูดธรรมดาเถอะ เอาล่ะ นอกจากรองศาสตราจารย์จางที่นั่งอยู่ตรงนี้แล้ว พิธีกรที่เธอโปรดปรานที่สุดคือใคร? เพราะอะไร?
ผู้เข้าสอบตะลึงอย่างเห็นได้ชัด “นอกจากอาจารย์จาง?”
ศาสตราจารย์ชวีกล่าว : “ถูกต้อง”
ในใจเหล่ากรรมการคิดว่า อย่างนี้คงได้แหละมั้ง?
ปรากฏว่าคาดไม่ถึง เด็กเข้าสอบคนนั้นกลับพูดเสียงดังฟังชัด “นอกจากอาจารย์จางเย่ ผมก็ไม่ชื่นชอบใครอีกครับ! เพราะผมคิดว่ามีเพียงอาจารย์จางเย่เท่านั้นถึงจะเป็นของจริง เป็นมืออาชีพ เป็นพิธีกรที่แหวกแนว!”
ศาสตราจารย์ชวี : “...”
อาจารย์เซวีย : “...”
ซูหงเอี้ยน : “...”
กรรมการสัมภาษณ์คนอื่น ๆ : “...”
รอจนการสัมภาษณ์ของผู้เข้าสอบคนนี้จบลง ซูหงเอี้ยนเดาะลิ้น : “บันเทิงไหมล่ะนี่?”
อาจารย์เซวียหัวเราะกับตัวเอง “ถ้าเด็กสอบรู้สึกแบบนี้ล่ะก็ เธอคงไปบังคับให้พูดถึงคนอื่นไม่ได้หรอกมั้ง? เรื่องนี้มันบังคับกันไม่ได้สินะ”
……


ด้านนอก
พวกเด็กที่สัมภาษณ์เสร็จออกมาที่ประตูรั้วแล้ว
“เฮ้ พวกนายเป็นคนที่สัมภาษณ์ทีหลังฉันใช่ไหม?”
“ใช่แล้ว นายสัมภาษณ์เป็นไงมั่ง?”
“ไม่รู้สิ พวกเธอก็สัมภาษณ์เสร็จแล้วสินะ? เขาถามอะไรพวกเธอบ้าง?”
“มีคำถามหนึ่ง ถามว่าชอบพิธีกรคนไหนน่ะ”
“แล้วเธอตอบว่าไง?”
“ไร้สาระ ฉันก็ต้องบอกว่าเป็นจางเย่อยู่แล้วสิ!”
“เชี่* ฉันก็บอกว่าจางเย่ล่ะ ก่อนหน้านี้มีคนเห็นจางเย่ปรากฏตัวในมหาวิทยาลัยแล้ว แถมยังมีนักข่าววิ่งไล่ตามเขาด้วย เลยเดากันว่าจางเย่น่าจะมาเป็นกรรมการสัมภาษณ์ของม.สื่อฯ สาขาพิธีกรคราวนี้ล่ะ ดังนั้นฉันก็เลยเตรียมไว้ก่อนแล้ว พอเข้าห้องสัมภาษณ์ไปเห็นจางเย่ ถ้าไม่บอกว่าชอบเขาแล้วฉันจะไปชอบใครล่ะ? เฉินเหยี่ยเรอะ? ฉันไม่โง่นะ!”
“พวกนายล่ะ? ได้คำถามนี้หมดเลยเหรอ?”
“ถูกต้อง!”
“คล้ายกันเลย”
ตอนนี้เอง คนที่เพิ่งสัมภาษณ์เสร็จก็เดินเข้ามากล่าว : “ของฉันไม่ใช่คำถามนี้ กรรมการสัมภาษณ์ฉันถามว่า นอกจากจางเย่แล้วชอบพิธีกรคนไหน”
“หา?”
“ถามอย่างนี้ก็ได้เหรอ?”
“แล้วนายตอบว่าไง?”
เด็กคนนั้นเผยรอยยิ้มกรุ้มกริ่ม “ฉันบอกว่านอกจากจางเย่แล้ว ฉันไม่ชอบใครทั้งนั้น!”
ทุกคนยอมคุกเข่าให้!
“แม่*เอ๊ย!”
“พรืด!”
“พี่น้อง นายนี่หน้าหนาชะมัด!”
“แม่*อย่างนี้ก็ได้เหรอ?”
แน่นอน สิ่งเหล่านี้ล้วนเป็นเหตุการณ์เล็ก ๆ ช่วงหนึ่งของการสัมภาษณ์ในวันแรก การสอบในช่วงหลังมีคนหลากหลายประเภท ทั้งโดดเด่นไร้ที่ติ ทั้งประหม่าจนพูดไม่ปะติดปะต่อ และยังมีคนที่อยู่ต่อหน้าจางเย่แล้วพูดออกมาตรง ๆ ว่าไม่ชอบพฤติกรรมในการเป็นพิธีกรของจางเย่
สำหรับจางเย่แล้ว ความจริงไม่ว่าจะประจบเขาก็ดี ไม่ชอบศิลปินแบบเขาก็ช่าง สำหรับเขาแล้วล้วนให้มาตรฐานเดียวเท่าเทียมกัน ควรให้คะแนนอย่างไรก็ให้อย่างนั้น ยังคงต้องดูที่คุณสมบัติและคุณภาพของผู้เข้าสอบแต่ละคนเป็นหลัก ไม่อาจให้คะแนนสูงเพียงเพราะคนอื่นเอ่ยชมเขาได้
สำหรับความเป็นมืออาชีพในงานของตนเองแล้ว จางเย่ยังคงมีความรับผิดชอบอย่างยิ่ง






[Go To Next Chapter]( ./37.md)