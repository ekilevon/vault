##บทที่ 881 : นี่แหละคือเซี่ยงเซิงล่ะ!
ชาวเน็ตวิจารณ์
“ฮ่าๆๆ!”
“จางเย่ร้องได้ห่วยมาก!”
“ก็แค่เสียงไม่หลงแค่นั้น!”
“แต่ขำเป็นบ้า!”
“ร้องอีก!”
“ใช่ ร้องอีก!”
“ยากนะที่จะได้ฟังจางเย่ร้องเพลงแบบนี้!”
เซี่ยงเซิงคืนส่งปีของ CCTV นั้นไม่สนุกเอาเสียเลย คนรักเซี่ยงเซิงและรายการภาษาล้วนรู้สึกไม่สมใจ ถึงกับเรียกได้ว่าเป็นความผิดหวัง ส่วนเซี่ยงเซิงของสถานีดาวเทียมอื่นๆ พวกเขาไปฟังมาแล้ว แต่ก็ไม่พอใจอยู่ดี รู้สึกไร้รสชาติ ทว่าเซี่ยงเซิงของจางเย่วันนี้กลับทำให้ทุกคนรู้สึกสนุกสมใจ ฟังจนขนลุกชูชัน!
ยิ่งอยู่ภายใต้บรรยากาศคืนส่งปี ก็ยิ่งทำให้ทุกคนรู้สึกอารมณ์ดีขึ้นอีกมาก!
……


ที่บ้าน
น้องสามพูดด้วยความประหลาดใจ “พี่ร้องเพลงเป็นด้วยเหรอ?”
น้องรองทิ้งตัวลงบนโซฟา ขำกลิ้ง “ไอ้หยา...ฮ่าๆๆ พี่...โคตรตลกอ่ะ!”
แม่ของจางเย่ “มันร้องเป็นที่ไหนเล่า อยู่บ้านก็แค่เที่ยวส่งเสียงฮึมๆ ฮัมๆ แค่นั้น”
พ่อก็ว่า “ร้องได้สักสองวรรคก็ดีแล้ว ไม่ใช่มืออาชีพ ไม่ได้มีประสบการณ์อะไรสักหน่อย”
……


บนเวทีคืนส่งปีของสถานีโทรทัศน์นครหลวง รายการยังคงถ่ายทอดต่อไป
เหยาเจี้ยนไฉถามขึ้น “ไม่แปลกที่นายมาเล่นเซี่ยงเซิงแทนร้องเพลง ร้องได้เท่านี้ ยังคิดจะเป็นนักร้องอีกงั้นเรอะ?”
จางเย่ทำท่าไม่ชอบใจ “เฮ้ย ฉันร้องเพลงแล้วมันทำไม?”
เหยาเจี้ยนไฉ “แบบนี้เรียกว่าร้องได้เรอะ?”
จางเย่โม้เหม็นไม่อาย “ขอแค่เป็นเพลงรัก ฉันร้องได้หมดอยู่แล้ว!”
เหยาเจี้ยนไฉถอนหายใจ "นายพอเหอะน่า ลูกสาวกลับบ้านตรุษจีน นายดันไม่เปิดประตูให้ นี่มันเพลงรักบ้าอะไรของนาย!"
ผู้ชมลั่นขำ
“ฮ่าๆๆ!”
“เหล่าเหยาตบมุกได้เยี่ยม!”
“สมเป็นคู่หูเก่า ส่งมุกกันได้ดีจริงๆ!”
“ขำแทบตายแล้ว! เพลง ‘กลับบ้าน’ ของคนเขาทำมาดีๆ ก็โดนพวกนายเล่นซะยับเลย!”
จางเย่รีบพูด “งั้นฉันจะร้องเพลงให้ทุกคนฟังอีกเพลงนะ!”
เหยาเจี้ยนไฉ “ร้องเพลงอะไร?”
จางเย่คิดไปคิดมาก็พยักหน้า “ใช่ เพลงของย่าซ่งฮุ่ย ‘วันเก่าๆ’ ” พูดจบเขาก็กล่าวกับผู้ชม "กฎเดิมนะครับ ฟังแล้วก็หลับตาลง สัมผัสถึงกลิ่นอายความรักที่อยู่ในเพลง...โอ้ ซ่งฮุ่ยกลับมี..."
เหยาเจี้ยนไฉเบรกเขาเอี๊ยด "ยังไม่ตายนะ! นี่ก็ยังไม่ตาย!"
ผู้ชมขำจนน้ำตาเล็ด!
"ฮ่าๆๆๆ!"
"ไอ้หยา เชี่ยเอ๊ย ฮ่าๆๆๆ!"
"ต้องกวนขนาดนี้เลยเหรอ!"
จางเย่กะพริบตาปริบๆ "หือ? ยังไม่ตายหรอกเรอะ?"
เหยาเจี้ยนไฉปาดเหงื่อ "พี่น้อง เขาจะตายก็เพราะนายพูดนี่แหละ!"
ผู้ชม "ฮ่าๆๆๆๆ!"
จางเย่จนปัญญา "ก็ได้ งั้นฉันจะร้องแล้วนะ"
เหยาเจี้ยนไฉ "อ้อ ขอเบรกนายแป๊บ ถ้าฉันจำไม่ผิด 'วันเก่าๆ' ไม่ใช่เพลงสำหรับครอบครัวญาติพี่น้องไม่ใช่เรอะ?"
จางเย่มองเขาด้วยความงุนงง "ทำไมจะไม่ใช่ล่ะ?"
เหยาเจี้ยนไฉ "ใช่เรอะ?"
จางเย่ "นี่เพลงที่ร้องให้แหยแหย (ปู่) ฟังเพลงนะ"
เหยาเจี้ยนไฉตาค้าง "แหยแหย (ปู่)? ตรงไหน!"
"นายฟังให้ดีนะ" จางเย่ร้อง "วันเวลาเช่นสายน้ำไหล เร่งรัดวันเดือนผ่าน..."
เหยาเจี้ยนไฉพยักหน้า "เพลงนี้แหละ"
จางเย่ร้องต่อ "ดุจเช่นกระสวยไหวขึ้นลง คิดถึงแหยแหย (ปู่)..." พอร้องมาถึงตรงนี้เขาก็พูด "ดูสิ คิดถึงแหยแหย (ปู่) ก็คือเธอคิดถึงปู่ของเธอไง! นี่ไม่ใช่เพลงเกี่ยวกับครอบครัวตรงไหน?"
เหยาเจี้ยนไฉแทบเป็นลม "คิดถึงแหยแหย (ปู่) ที่ไหน? เขาร้องว่าคิดถึงเย่เย่ (ทุกค่ำคืน) ต่างหาก เย่ที่แปลว่ากลางคืนน่ะ!"
"ฮ่าๆๆๆๆ!"
"คิดถึงปู่เหรอ?"
"ทำไมไม่คิดถึงย่า บ้างล่ะ!"
"ไอ้หยา ขอคารวะจางเย่!"
จางเย่พูดเขินๆ "จริงเหรอ? งั้นผมฟังผิดไป ขออีกเพลงแล้วกัน นี่คือเพลงของหงหัว ‘เวลา’ ทุกคนหลับตาแล้วฟังนะครับ หงหัว..."
เหยาเจี้ยนไฉรีบเบรก "นี่ก็ยังไม่ตายนะ!"
จางเย่มองเขา "รู้แล้วน่า"
เหยาเจี้ยนไฉ "ฉันกลัวนายจะไปแช่งเขาตายอีกคนน่ะสิ"
ผู้ชม "ฮ่าๆๆๆๆ!"
จางเย่โบกมือ "เพลงมา..." รออยู่ครู่หนึ่ง ทุกอย่างเงียบกริบ "เฮ้อ ไม่มีเพลงก็ช่างเถอะ!"
เหยาเจี้ยนไฉ "นายอยากเล่นเป็นนักร้องมานานแล้วสินะ"
จางเย่ "ก่อนร้อง ผมอยากพูดว่า หงหัวคนนี้ผมไม่ชอบเอามากๆ ครั้งหน้าเจอเขาผมต้องวิจารณ์เขาสักหน่อย เพลงนี้เขียนถึงย่า แต่ว่าเขากลับแอบด่าคนในเพลง!"
เหยาเจี้ยนไฉงุนงง "ด่าคน? ด่าตรงไหน?"
ผู้ชมก็งุนงง
"ฟังให้ดี" จางเย่ส่งเสียงร้อง "เพิ่งนึกขึ้นได้ ตอนยังเป็นเด็ก ไม้เท้า ‘ย่า!’ เถอะ..." คำว่าย่าถูกเน้นเสียงเป็นพิเศษ!
เหยาเจี้ยนไฉ "..."
จางเย่รีบพูด "ดูสิ! นี่มันด่ากันชัดๆ! อยู่ๆ มา ‘ย่า’ เถอะอะไร! คนแก่แล้ว ถือไม้เท้าก็เรื่องปกติ แล้วทำไมต้องด่าถึง 'ย่า!' คนอื่นเขาด้วย ไร้มารยาทจริงๆ"
ผู้ชม
"ฮ่าๆๆๆ!"
"ไอ้หยา ทนไม่ไหวแล้ว!"
"อาจารย์จางพอเถอะ พอแล้ว! ฮ่าๆๆๆ!"
เหยาเจี้ยนไฉพูดไม่ออก "เฮ้อ มีแต่นายนี่แหละที่ฟังท่อนนี้แล้วยังคิดว่าเป็นการด่าคน!"
ฉางเสี่ยวเลี่ยงผู้กำกับใหญ่ยังขำกลิ้ง!
หูเฟย ต้าเฟย โหวเกอ เสียวหลวี่กับพวกเพื่อนเก่าในสถานีของจางเย่ก็หัวเราะจนตัวโยน แต่ละคนต่างทิ้งตัวไปบนเก้าอี้อย่างไม่รักษาอาการ!
จางเย่หรี่ตา "ผิดตรงไหน?"
เหยาเจี้ยนไฉโบกมือ "ก็ไม่ทำไมหรอก แต่นายเลือกเพลงอื่นเถอะนะ อย่าไปแปลงเพลงดังของคนอื่นเขามั่วซั่วแบบนี้เลย!"
จางเย่โบกมือ "งั้นนายเลือกแล้วกัน นายว่าฉันจะร้องเพลงอะไรดี!"
เหยาเจี้ยนไฉ "นายพูดถึงทั้งลูกสาว ทั้งปู่ ทั้งย่า มีเพลงที่พูดถึงพ่อแม่ไหม?"
จางเย่พูดขึ้นทันที "ต้องมีสิ! งั้นฉันจะร้องเพลงเกี่ยวกับพ่อแม่! เพลงนี้ฉันแต่งเองเลยนะ!"
เหยาเจี้ยนไฉหัวเราะ "ฉันว่าไม่ได้เรื่องแหง"
เพลงแต่งเอง?
พอเหล่าผู้ฟังได้ยินก็รู้สึกอารมณ์พลุ่งพล่าน เกิดความคาดหวังว่าจางเย่จะร้องเพลงอะไรออกมา เสียงโห่ร้องดังขึ้นอย่างต่อเนื่อง
"มา!"
"ฮ่าๆๆ!"
"มาดูกันว่าคราวนี้จะร้องอะไร!"
"ไอ้หยา เจ้าหมอนี่จะเล่นตลกอะไรอีก!"
"ฟังจางเย่แปลงสามเพลงนั่นจนเละเทะสิ! วะฮ่าๆๆ!"
เหล่าผู้ชมทางหน้าจอทีวีเองก็รอฟังเพลงของจางเย่อย่างอารมณ์ดีเช่นกัน
หนึ่งวินาที...
สองวินาที...
สามวินาที...
จางเย่จับไมโครโฟน ร้องออกมาด้วยน้ำเสียงที่ไม่ได้สมบูรณ์นัก
"เรียนพ่อแม่ที่รัก"
เหล่าผู้ชมพลันคึกคักขึ้นมา
"หวา!"
"หวา!"
"ฮ่าๆๆ โหว!"
ทุกคนต่างพากันส่งเสียง
จางเย่ "ตอนนี้พวกท่าน สบายดีไหม?"
"ดี!"
"ดี!"
"ดี!"
มีเสียงตอบกลับจำนวนมาก!
ทุกคนหัวเราะลั่น ถือโอกาสนี้เอาเปรียบจางเย่ครั้งหนึ่ง!
จางเย่ร้องต่อ "ตอนนี้ งานยุ่งไหม?"
“ยุ่ง!”
“ยุ่ง!”
“ยุ่ง!”
“ยุ่ง!”
จางเย่ “สุขภาพ เป็นยังไงบ้าง?”
“ดี!”
“ดี!”
“ดี!”
ทันใดนั้นก็มีเสียงดีดกีตาร์ก้องดังขึ้น
ผู้ชมต่างนิ่งอึ้ง เงียบไปอยู่ครู่หนึ่ง เพราะไม่ทราบว่ากำลังจะเกิดอะไรขึ้น
เหยาเจี้ยนไฉก็เงียบลง
จางเย่ถือไมค์ หลับตาลงช้าๆ ส่งเสียงร้องออกมาอย่างแผ่วเบา
"ตอนนี้ผมอยู่ปักกิ่ง สบายดีมากเลย"
"พ่อ แม่ ไม่ต้องห่วงนะ"
"ถึงผม จะพูดไม่ค่อยเก่ง"
"แต่ความจริงผม...คิดถึงบ้านมาก"
ขณะนั้น เสียงพูดของจางเย่ที่อัดเตรียมไว้ ก็ดังขึ้นในห้องส่ง
(ความจริง ผมอยู่ปักกิ่ง ก็คลุกคลีได้ไม่ดีนัก)
(เพื่อนก็มีไม่กี่คน)
(คนชอบผมก็มีน้อย)
ทุกคนล้วนตกตะลึง ทำนองเพลงมาอย่างกะทันหัน บทพากย์ก็มาอย่างกะทันหัน จนไม่ว่าใครก็ต่างรับมือไม่ทัน ถึงกับมีบางคนที่ไม่ทราบดวงตาแดงรื้นขึ้นตั้งแต่เมื่อไร
.....


ที่บ้าน
น้าสะใภ้ใหญ่ตะลึง "นี่..."
ยายของจางเย่น้ำตาไหล
พ่อกับแม่ดูทีวีตาค้าง ตกตะลึงไปเช่นกัน.....
จางเย่ลืมตาขึ้น มองกล้อง ร้องออกมา
"ทุกวัน พ่อยังต้องไปทำงานไหม?"
"ถ้าที่ทำงานไม่เข้มงวดนัก ก็หยุดบ้างเถอะ"
" ตรากตรำทำงานมาทั้งชีวิต"
"ความจริง ก็ควรได้พักแล้ว"
พ่อริมฝีปากสั่นระริก
จางเย่ร้องต่อไป
"ผมซื้อเสื้อคลุมให้แม่"
"ไม่ต้องเสียดาย ใส่เถอะ"
"ก่อนนี้ผม ไม่เชื่อฟังนัก"
"มาตอนนี้ รู้ความแล้ว"
จางเย่ยิ้มน้อยๆ "ผมโตแล้วล่ะ"
แม่พอฟังถึงตรงนี้ มองดูบุตรชายที่อยู่ในทีวี ก็กลั้นสะอื้นเอาไว้ไม่อยู่ น้ำตาไหลพรากลงมาขณะที่เธอร้องไห้เสียงเครือ "เย่น้อยก็เป็นแบบนี้มาตลอด มีเรื่องอะไรก็เก็บไว้คนเดียว! เจอเรื่องลำบากก็หัวเราะเฮอะฮะ! ไม่เคยบอกอะไรพวกเราเลย! เอาแต่พูดว่า 'ผมไม่เป็นไร' คำเดียว! ถามอะไรเขาก็บอกแต่ไม่เป็นไร!"
น้าสะใภ้รองก็ร้องไห้ "เด็กคนนี้ ตั้งแต่เล็กก็เป็นแบบนี้"
เสียงพากย์ดังขึ้นอีกครั้ง
(พ่อ แม่ ผมไม่เป็นไรหรอก)
(ผม...ผมสบายดี)
(ดูสิ ผมได้ออกรายการคืนส่งปีด้วยนะ ฮ่าๆ ไม่ทำให้พ่อกับแม่อายใครแล้วใช่ไหม?)
ผู้ชมที่พำนักอยู่ในปักกิ่ง ต่างก็ไม่ได้กลับไปหาพ่อกับแม่มาหลายปี บัดนี้ล้วนแต่ส่งเสียงสะอื้น
ฉางเสี่ยวเลี่ยงตาแดงก่ำ
เสียวหลวี่ร้องไห้
โหวเกอกับต้าเฟยยังน้ำตาไหล
มีเพียงพวกเขาเหล่าเพื่อนร่วมงาน ที่ทราบดีว่าหลายปีมานี้ชีวิตของจางเย่ไม่ได้ง่ายดายเลย! ต้องทนกล้ำกลืนแค่ไหน!
จางเย่ร้องต่อไป
"พ่อแม่ ดูแลตัวเองดีๆ นะ"
"อย่าให้ผม เป็นห่วงเลย"
"ตรุษจีนปีนี้ ผมจะกลับบ้าน"
"เอาล่ะ"
"เขียนถึงตรงนี้ ก็พอแล้ว"
เสียงพากย์ดังขึ้น
(พ่อ แม่)
(ทุกอย่างดีหมดนั่นแหละ)
(ขอแค่พ่อกับแม่เป็นสุขดี ทุกอย่างก็ดีหมดจริงๆ)
เสียงดีดกีตาร์ยังคงดังก้อง
จางเย่ยังส่งเสียงร้อง
"จบจดหมายไว้เพียงเท่านี้"
"ขอแสดงความนับถือ"
"จบจดหมายไว้เพียงเท่านี้"
"ขอแสดงความนับถือ"
หลายคนส่งเสียงร้องไห้
ใครจะคิดว่าเซี่ยงเซิงของจางเย่ที่เปิดการแสดงมาด้วยเสียงหัวเราะ กลับจบลงอย่าง ‘แทงใจ’ ทุกคนเช่นนี้!
ที่แท้นี่ก็คือความหมายของ "ทุกอย่างดีหมด"
ทุกคนพลันเข้าใจแล้วว่าชื่อการแสดงเซี่ยงเซิงครั้งนี้หมายถึงอะไร
ร้องจบแล้ว
เพลงจบแล้ว
จางเย่กับเหยาเจี้ยนไฉค้อมตัวลง
เหยาเจี้ยนไฉเห็นว่าจางเย่ออกจะอ่อนไหวอยู่บ้าง จึงตบไหล่เขาเบาๆ
ในเวลานั้นเอง ผู้ชมในห้องส่งก็ลุกขึ้นยืนพร้อมกัน!
ควรทราบว่า ไม่ว่าจะเป็นสถานี CCTV หรือที่อื่น ระหว่างการถ่ายทอดสดรายการคืนส่งปี ไม่อนุญาตให้ผู้ชมลุกขึ้นยืนเพราะจะมีผลกับการถ่ายทอดสด ทั้งยังเป็นการสร้างความวุ่นวาย ทีมงานที่หน้าปากทางเข้าจึงได้แจ้งเตือน และเขียนกฎเอาไว้อย่างชัดเจนแล้ว
แต่ทุกคนก็ยังยืนขึ้น!
สิบคน!
ร้อยคน!
สองร้อยคน!
ทุกคนล้วนปรบมือให้จางเย่!
บ้างก็ร้องไห้พลางปรบมืออย่างสุดชีวิต!
ช่างงดงามนัก!
พูดได้ดี ร้องได้ดี งดงามมาก!
นี่แหละคือเซี่ยงเซิง!
นี่แหละมารดามัน คือเซี่ยงเซิง!






[Go To Next Chapter]( ./79.md)