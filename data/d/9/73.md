##บทที่ 876 เปิดม่านเวทีคืนส่งปี BTV!
วันแรกของตรุษจีน
ยามเช้าตรู่
เหล่าชาวเน็ตยังคงขบขันไม่เลิกรา
“หัวเราะมันทั้งคืนเลย!”
“ผมนี่ต้องย้อนกลับไปอ่านอีกรอบเลยครับ!”
“ฉันก็เหมือนกัน ต้องอ่านเวยป๋ออาจารย์จางเย่ใหม่อีกรอบ! ฮ่าๆๆ!”
“ฉิบหาย เมื่อคืนเกิดอะไรขึ้น?”
“มีเรื่องอะไรเหรอ? พอดีฉันปล่อยผ่านไม่ดูรายการคืนส่งปีน่ะ”
“พวกนายมาช้าไปแล้ว ไปดูเวยป๋อของจางเย่สิ! รายการคืนส่งปี CCTV ตั้งแต่วินาทีแรกยันวินาทีสุดท้าย ต้นจนจบฉายไปตั้งกี่ชั่วโมง จางเย่คนเดียวเล่นล้อรายการไปร้อยกว่าโพสต์! โคตรแจ่ม!”
“ร้อยกว่าโพสต์เลยเรอะ ไปเอาแรงบันดาลใจมาจากไหน!?”
“ใช่ รีบไปดูสิ! เมื่อคืนพวกเราทุกคนถึงกับต้องคุกเข่าคำนับ!”
“ชอบอินเนอร์จางเย่ชะมัด! ปล่อยหมดไม่มีกั๊ก! อยากพูดอะไรก็พูด!”
“นั่นสิ ดาราระดับ B ทั่วไปคนอื่นๆ ไหนเลยจะกล้าพูดอะไรพล่อยๆ แบบนี้ได้? ไม่เหมือนจางเย่ หมอนี่ไม่เกรงฟ้ากลัวดินจริงๆ!”
“กดไลก์จางเย่!”
“ชอบเขาเป็นบ้า!”
โพสต์ล้อเลียนร้อยกว่าโพสต์ของจางเย่ถูกกระหน่ำแชร์อย่างบ้าคลั่ง ทุกมุกล้วนตกผลึกมาจากเชาว์ปัญญาตลอดหลายปีของชาวเน็ตและชาวเกรียนคืนส่งปีในโลกเดิมของเขา ผ่านกาลเวลาพิสูจน์ความเกรียนมาแล้ว ในโลกเดิมหลายๆ มุกถึงเก่าแล้วก็ยังเล่นกันได้ไม่รู้เบื่อ เมื่อเอามาเล่นที่โลกนี้จึงย่อมดังระเบิด!
ณ แก๊งคนบ้า
นี่คือกลุ่มแชตดาราที่จางเย่เพิ่งเข้าร่วม ตอนนี้ดาราหลายคนกำลังออนไลน์อยู่
ตงตง หนึ่งในสมาชิกวงไอดอลชื่อดังของประเทศ “อาจารย์จาง คุณนี่กล้าพูดทุกอย่างเลยจริงๆ นะคะ! เมื่อคืนฉันอ่านโพสต์ล้อเลียนของคุณแล้ว ขอคารวะเลย!”
จางเย่พิมพ์ตอบ “แล้วทำไมผมต้องไม่กล้าพูดด้วยล่ะ?”
ตงตง “...ช่างเถอะค่ะ”
ดาราระดับ A หนิงหลัน “พี่เอ๊ย บ้าบิ่นจริงๆ นะ”
ฟ่านเหวินลี่แทรกขึ้นมา “เหอะๆ เขาก็บ้าบิ่นมาแต่ไหนแต่ไรแล้ว”
เฉินกวง สามีของฟ่านเหวินลี่ส่งสติ๊กเกอร์ยิ้มบาง “เจ้าเด็กนี่ก็น่ารังเกียจอย่างนี้แหละ เรื่องที่พวกเราไม่กล้าพูดหรือไม่สมควรพูด เขาก็พูดออกมา แถมยังไม่เห็นเป็นอะไรเลยด้วย”
หนิงหลัน “อย่าว่าแต่มุกล้อเลียนร้อยกว่าโพสต์เลย แค่ฉันแซวรายการคืนส่งปีสักประโยค พวกนั้นได้แห่มาเล่นงานฉันแน่ งานปีหน้าคงจะหดเหลือแค่หนึ่งในห้า ไม่ก็อาจจะตกกระป๋องไปเลยแหงๆ!”
ฮั่วตงฟาง “เพราะงั้นคุณถึงไม่ใช่จางเย่ไง”
ตงตงยิ้มเจ้าเล่ห์กล่าว “นี่แหละการวางตัวของดารา ดาราทุกคนวางตัวแตกต่างกัน เรื่องที่อาจารย์จางพูดได้ พวกเราพูดไม่ได้แน่ นอกเสียจากว่าคุณหนิงหลันอยากเปลี่ยนมาเป็นอันธพาลสาวแห่งวงการบันเทิงแล้วเที่ยวตะบันหน้าคนดีไหมละคะ?”
หนิงหลันหัวเราะ “งั้นฉันขอบายดีกว่า”
จางเย่ส่งสติ๊กเกอร์ตาเหลือก ถาม “ใครเป็นอันธพาลกันครับ?”
“พรืด!”
“ก็ใครกันเล่า!”
ทุกคนต่างฮากระจาย
ทันใดนั้น ก็มีชื่อหนึ่งออนไลน์ขึ้นมา
จางหย่วนฉี “ไง จางเย่ก็เข้ากลุ่มด้วยหรือ?”
หนิงหลันยิ้ม “ในที่สุดก็ออนได้นะเธอ”
จางหย่วนฉี “ช่วงนี้ยุ่งมาก รายการคืนส่งปีเล่นฉันเสียอ่วม จะตายอยู่แล้วเนี่ย”
ตงตงกล่าว “อาจารย์จางเข้ากลุ่มมาสักพักแล้วค่ะ พี่สาวจางเพิ่งทราบหรือคะ?”
ฮั่วตงฟาง “พี่สาวจาง ไม่เจอกันนานนะครับ”
นักแสดงระดับ A คนหนึ่ง “สวัสดีค่ะพี่สาวจาง”
นักร้องชายระดับ B คนหนึ่ง “สวัสดีครับพี่สาวจาง”
ดาราหลายคนที่เดิมเอาแต่ซุ่มเงียบต่างก็พากันออกมาทักทาย
จางเย่ก็แสร้งไหลตามน้ำทักทายกับเขาด้วย “พี่สาวจางสวัสดีครับ”
จางหย่วนฉี——พิมพ์ทักทายตอบเพื่อนๆ จากนั้นก็กล่าวกับจางเย่ “ปีนี้เธอขึ้นเวทีคืนส่งปี BTV ใช่ไหม? พูดให้ดี รอดูเซี่ยงเซิงเธออยู่นะ”
จางเย่ยิ้ม “ได้เลยครับ”
ตงตงก็เอ่ย “อาจารย์จางสู้ๆ!”
ฮั่วตงฟางยิ้มอ่อน “ทำไมไม่มีใครเชียร์ฉันมั่งนะ?”
เฉินกวงถาม “เหล่าฮั่วก็มีโชว์เหรอคืนนี้?”
ฮั่วตงฟางตอบ “คืนส่งปีเหลียวหนิงเชิญมาน่ะ”
ฟ่านเหวินลี่หัวเราะน้อยๆ “ของฉันเป็นคืนส่งปีหูหนาน ตอนนี้ก็อยู่ที่สถานีแล้วเนี่ย”
มีดาราดังมาอีกคน “วันนี้รายการคืนส่งปีช่องดาวเทียมตงฟางมีฉันเป็นแขกรับเชิญในละครสั้นด้วยนะ”
นี่คือกลุ่มแชตที่รวมเหล่าผู้มีอิทธิพลในวงการบันเทิงแทบทั้งหมด นอกจากดาราใหญ่ที่กึ่งวางมือแล้วบางส่วน คนอื่นๆ ล้วนเป็นศิลปินใหญ่ยอดนิยมที่สุดในปัจจุบัน แน่นอนว่าต้องมีคนขึ้นเวทีคืนส่งปีกันไม่น้อย บางคนที่โชคดีก็ได้ขึ้นเวทีคืนส่งปีของ CCTV ส่วนที่ไม่ได้ไปของ CCTV ก็ล้วนได้ขึ้นเวทีคืนส่งปีของสถานีอื่นที่เหมาะสม
จางหย่วนฉีกล่าวอวยพร “ทุกคนสู้ๆ ค่ะ ขึ้นต้นปีใหม่โชคดีมีชัยกันนะ!”
“โอเค!”
“ขอบคุณพี่สาวจาง”
“คืนนี้สิแข่งกันเดือดที่สุดน่ะ!”
“รายการคืนส่งปีจากยี่สิบกว่าสถานี ไม่เดือดได้ไง!”
“มาดูกันว่าคืนนี้สถานีไหนจะมาเหนือเมฆ”
“น่าจะเหลียวหนิงกับหูหนานนะที่มีลุ้น ดาราดังเยอะไปหมด”
“BTV ก็ไม่ใช่ย่อยนะ”
“ฉันว่าสถานีทีวีดาวเทียมตงฟางมากกว่า เพราะมีฉันอยู่ไงล่ะ ฮ่าๆ!”
……


ที่บ้าน
จางเย่ไม่คุ้นเคยกับดาราหลายคนในกลุ่มแชต แทบจะไม่รู้จักเลยก็ว่าได้ ในเมื่อไม่เคยเกี่ยวข้องกัน เขาจึงไม่ได้ไปคุยเล่นด้วย พอเห็นทุกคนกำลังคุยกันอย่างออกรส จางเย่ก็ออฟไลน์ไปเงียบๆ กดปิดเสียงมือถือ โยนลงบนเตียง
เอาละ มาฝึกซ้อมอีกทีดีกว่า!
ครั้งนี้ต้องพูดให้ดีๆ!
หยิบกระดาษเอสี่มาหนึ่งแผ่น แล้วก็ท่องบทกับตนเองไปรอบหนึ่ง จากนั้นหลับตาลง พูดเจื้อยแจ้ว ยิ่งพูดยิ่งเร็ว บางครั้งถ้าติดขัดตะกุกตะกัก จางเย่ก็จะขมวดคิ้ว ส่ายหน้าไม่พอใจ แล้วเริ่มท่องใหม่ตั้งแต่ต้นอีกครั้ง
หนึ่งรอบ
ห้ารอบ
สิบรอบ
ตั้งแต่ตื่นมาตอนเจ็ดโมง ยิงยาวไปจนถึงสิบโมง
จางเย่ยังคงทุ่มเทอย่างเต็มที่ ส่วนนี้เขาฝึกซ้อมมาหลายวันแล้ว ที่จริงด้านการพูดนั้นไม่มีปัญหา แต่เขาตั้งมาตรฐานกับตนเองไว้สูง ตั้งแต่รับปากอู๋เจ๋อชิงว่าจะพูดเซี่ยงเซิงแบบดีๆ ให้คนพวกนั้นดู เขาจึงต้องพยายามอย่างเต็มที่ จะไม่ย่อหย่อนสักนิดเดียว! คราวนี้เขาจะพูดมุกเซี่ยงเซิงแบบ ‘ดีๆ’ ตอกหน้าเจ้าพวกคนที่กังขาในตัวเขาตลอดมาพวกนั้น!
หาว่าเขาเป็นสามต่ำช้า?
เป็นแต่ด่าคน?
ขึ้นเวทีไม่รอด?
เอาสิ คราวนี้ลูกพี่จะโชว์การพูดเซี่ยงเซิงของแท้ให้พวกนายฟัง! พวกนายคิดว่าฉันเทียบพวกนายไม่ติดงั้นเหรอ? วันนี้ ต่อให้ฉันพูดเซี่ยงเซิงแบบดั้งเดิม แถมเป็นตามแบบฉบับของเซี่ยงเซิงคืนส่งปี ฉันก็ยังพูดได้ดีกว่าพวกนาย!
……


ตอนกลางวัน
การแข่งขันโปรโมตรายการคืนส่งปีของสถานีทีวีดาวเทียมต่างๆ มาถึงจุดเดือดแล้ว!
บางสถานีโฆษณาผ่านอินเทอร์เน็ต บนเวยป๋อเลยเต็มไปด้วยข้อความอัปเดตรายการคืนส่งปีของพวกเขา มีแม้แต่ข่าวเกินจริง เช่นสตาร์คิงถอนตัวออกจากรายการคืนส่งปี แล้วสักพักก็มีข่าวออกมาอีกว่าสตาร์คิงไม่ถอนตัวแล้ว จากนั้นก็เดี๋ยวถอนเดี๋ยวไม่ถอน สร้างกระแสกลับไปกลับมาดึงดูดความสนใจผู้คน และยังมีรายการคืนส่งปีของบางสถานีที่อัดฉีดเม็ดเงิน ทุ่มซื้อโฆษณาตามกระดานสนทนาใหญ่ๆ และเว็บไซต์ต่างๆ ทำให้ปริมาณโฆษณาเหล่านั้นถมดินท่วมฟ้า พูดง่ายๆ ว่างัดมาประชันกันเต็มสูบ ไม่ว่าใครก็อยากเริ่มต้นอย่างโชคดีในวันขึ้นปีใหม่ ทั้งงานนี้ยังเกี่ยวพันกับความเกิดดับของสถานีโทรทัศน์ จึงย่อมไม่มีใครยอมถอย!
เมื่อศึกโฆษณาเดือดปะทุขึ้น เหล่าชาวเน็ตก็เข้าผสมโรง
“ต้องดูเหลียวหนิงทีวี!”
“ประมุขฮั่วไปสถานีไหน ฉันจะดูรายการคืนส่งปีของสถานีนั้น!”
“ปีนี้คืนส่งปี CCTV โคตรไร้สาระ เลยทำให้คาดหวังกับรายการคืนส่งปีสถานีอื่นขึ้นไปอีก!”
“ยังไม่เห็นมีสถานีไหนน่าสนใจเลยเว้ย!”
“ดูตงฟางทีวีสิ เซี่ยงเซิงตลกปีที่แล้วของพวกเขาไม่เลวเลยนะ!
“ถ้าพูดถึงเซี่ยงเซิงตลก งั้นก็ต้องเลือกดูคืนส่งปี BTV แน่นอน”
“ก็จริง คืนส่งปี BTV ปีนี้มีจางเย่กับเหยาเจี้ยนไฉด้วย”
“พอเลย เซี่ยงเซิงของสองคนนี้ก็ดีแต่ด่าคนจนดัง เนื้อหาก็มีแต่ทะเลาะด่าทอ ด่ามันตั้งแต่ต้นจนจบถึงจะพอใจ ฉันยอมรับนะว่าเซี่ยงเซิงของจางเย่น่ะเจ๋ง แต่รายการคืนส่งปีจะให้ฉายได้เรอะ?”
“เฮือก จริงด้วย เซี่ยงเซิงของจางเย่คงไม่ได้ออกอากาศสินะ?”
“อืม เซี่ยงเซิงคืนส่งปีกับเซี่ยงเซิงรายการอื่นมันต่างกัน”
“แต่จางเย่อาจจะเลือกพูดเซี่ยงเซิงแบบต้นตำรับก็ได้นะ”
“เขาพูดเซี่ยงเซิงแบบต้นตำรับได้ที่ไหนกันเล่า เขาก็พูดเป็นแต่เซี่ยงเซิงด่าคนล้วนๆ!”
“จริงด้วย! ฉันก็ลืมไป!”
“งั้นทำไงดี?”
“ยังจะทำไงได้อีกล่ะ รายการคืนส่งปีก็เป็นงี้ทั้งนั้น ถ้าเซี่ยงเซิงนายมีแต่ด่านั่นด่านี่ คนเขาก็ไม่มีทางให้นายขึ้นเวทีหรอก มันไม่ผ่านเซนเซอร์ แต่แนวเซี่ยงเซิงของจางเย่สร้างชื่อมาจากละครโรงเล็ก ทุกคนชอบดูเขาตอกหน้าด่าคน ถ้าอยู่ๆ เขาไม่ด่าคน ใครจะดู? ตัวจางเย่เองก็คงพูดไม่ได้หรอก แล้วฉันก็ยังไม่เคยได้ยินจางเย่กับเหยาเจี้ยนไฉพูดเซี่ยงเซิงดั้งเดิมจริงๆ จังๆ เลยสักที เซี่ยงเซิงแบบมาตรฐานน่ะ!”
“งี้ก็จบเห่สิ”
“พอพวกนายพูดแบบนี้ ฉันละใจหายเลย!”
“นั่นสิ ตอนแรกฉันก็คาดหวังนะเนี่ย อย่าบอกนะว่าเซี่ยงเซิงของจางเย่ในรายการคืนส่งปี BTV ก็ต้องถูกระเบียบน่ะ? เป็นแบบเซี่ยงเซิงหกสิบคนท่องคำขวัญของถังต้าจางที่คืนส่งปี CCTV นั่นน่ะนะ? แบบนั้นใครจะดูวะ!”
“อาจจะเป็นงั้นจริงๆ ก็ได้นะ!”
“งั้นก็เท่ากับว่าจางเย่ไม่ได้ขึ้นเวทีคืนส่งปีน่ะสิ!”
“เห็นด้วย ยิ่งกว่านั้นไอ้ของอย่างเซี่ยงเซิงดั้งเดิมก็น่าเบื่อจะตาย อย่าให้เหมือนกับ ‘ทั้งวงศ์วาน” ของถังต้าจางเลย! ภาพอาจารย์จางกับอาจารย์เหยาในใจฉันสูงส่งมากนะ! อย่ามามัวหมองเพราะขึ้นเวทีคืนส่งปีเลย!”
“ใช่ ไม่ขึ้นแสดงยังจะดีซะกว่า!”
“เซี่ยงเซิงดั้งเดิมมันอยู่ในช่วงตกต่ำมานานแล้ว เข็นไม่ขึ้นแล้ว ต่อให้เป็นจางเย่กับเหยาเจี้ยนไฉ ผลลัพธ์ก็เหมือนกันแหละ!”
“ตอนดูตอนค่ำเถอะ”
“เฮ้อ เดี๋ยวแล้วค่ำก็รู้เอง!”
มีคอมเมนต์พูดคุยกันอย่างถล่มทลาย โดยเฉพาะหัวข้อโชว์เซี่ยงเซิงของจางเย่และเหยาเจี้ยนไฉในเวทีคืนส่งปี BTV ที่ทุกคนให้ความสนใจมากเป็นพิเศษจนแทบทะลุขีดจำกัด! พวกเขาไม่ใช่พวกหน้าใหม่ที่เพิ่งสร้างชื่อ หากแต่เป็นศิลปินผู้มีชื่อเสียงมานาน เป็นผู้พลิกสถานการณ์ตกต่ำของวงการเซี่ยงเซิงขึ้นมาได้ ฉะนั้นเหล่าปวงชนย่อมคาดหวังกับจางเย่และเหยาเจี้ยนไฉไว้สูง จึงพากันเป็นห่วงกังวล!
แฟนคลับจางเย่ก็เช่นกัน
เพื่อนๆ ของจางเย่ก็เช่นกัน
หรือแม้แต่ศัตรูของจางเย่ ก็ต่างสนใจติดตามอยู่เช่นเดียวกัน
……


CCTV
วันนี้มีการประชุมสรุปผล พอเลิกประชุม ทุกคนก็จับกลุ่มคุยกัน
พวกทีมรายการคืนส่งปีอดด่าพ่อล่อแม่ไม่ได้ พวกเขาไม่มีความรู้สึกดีๆ ต่อจางเย่เลยสักนิด ข้อความล้อเลียนร้อยกว่าโพสต์นั่น เป็นไม่ต่างจากเข็มที่จิ้มแทงจนเลือดไหลซิบๆ ทำให้พวกเขาทนไม่ไหว!
“ไอ้คนแซ่จาง ดูสิคืนนี้มันจะพูดยังไง!”
“ใช่ ฉันจะไปฟังเซี่ยงเซิงของมัน แล้วพวกเราจะถากถางมันบ้าง!”
“ไอ้หมอนี่แม่งหน้าหนาที่สุดเท่าที่ฉันเคยเจอมา เซี่ยงเซิงของตัวเองแม่งยังดีแต่ด่าคนนั้นคนนี้แท้ๆ ยังมีหน้ามาล้อรายการคืนส่งปีที่อื่นอีก? จะเป็นลม!”
“คืนนี้ฉันจะดูสิว่ามันจะด่าคนยังไงอีก!”
“ด่าไม่ได้หรอก ไม่งั้นก็ไม่ผ่านเซนเซอร์สิ”
“ถ้าด่าคนไม่ได้ งั้นใครจะไปดูเซี่ยงเซิงของมันกัน? หึหึ”
เฉินเหยี่ย
สวีอวี้เผิง
ถังต้าจาง
วันนี้ ทั้ง CCTV คนวงการเซี่ยงเซิง และคนจากวงการต่างๆ ล้วนรอหัวเราะเยาะจางเย่แล้ว!




[Go To Next Chapter]( ./74.md)