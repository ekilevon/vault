##บทที่ 809 : เริ่มการออกอากาศ (ต้น)
ใส่ดนตรีประกอบ
งานเบื้องหลังอื่น ๆ
จบสิ้นงานผลิต
ส่งขออนุมัติ
ผ่านการอนุมัติ
เรียงฟิล์ม
……


สิบกว่าวันต่อมา
วันศุกร์ที่สิบธันวาคม
เช้านี้ที่ CCTV14 เริ่มคึกคัก ทีมรายการของ ‘จีนบนปลายลิ้น’ มาถึงกันตั้งแต่เจ็ดโมงเช้า เหยียนเทียนเฟยเดือน ผู้กำกับจางเดือด เรื่องที่ CCTV1 และ CCTV ทำ ทุกคนเองในฐานะทีมงานก็เดือด ไม่มีเงินจะทำโฆษณา? งั้นก็ทำตัวเป็นหน้าม้ากันเองแล้วกัน ด้วยความช่วยเหลือของเวยป๋อ พวกเขาก็ได้โฆษณา ‘จีนบนปลายลิ้น’ แม้จะได้ผลน้อยมาก แม้จะไม่ได้ประสบความสำเร็จ แต่ก็ไม่มีใครยอมแพ้ เพราะนี่คือวันสุดท้ายก่อนออกอากาศ เหลือเวลาอีกแค่สิบสองชั่วโมงก่อนเวลาออกอากาศจริง!
“ลงเวยป๋ออีกรอบ!”
“มาแล้ว ๆ”
“แฟนคลับของผู้กำกับจางช่างคึกคัก ช่วยเราแชร์ไปตั้งเยอะ!”
“สารคดีของช่องสิบสี่เรา เรตติ้งสูงสุดตอนนี้คือรายการไหนนะ? ขอให้ผู้อำนวยการเหยียนใส่โฆษณาลงไปอีกได้ไหม เวลาไม่พอแล้ว!”
“ไม่มีใครมีเรตติ้งดีหรอกน่า!”
“สารคดีที่ฉายตอนนี้ เรตติ้งสูงสุดแค่ 0.062% รอบนั้นฉายโฆษณาไปเยอะจนจะท่วมรายการแล้ว ไม่ต้องโฆษณาแล้ว สารคดีไม่ได้มีเรตติ้งดีตั้งแต่แรก โฆษณาน่ะอิ่มตัวแล้ว”
“งั้นหนังสือพิมพ์ล่ะ?”
“เพื่อนผมทำงานหนังสือพิมพ์ ผมขอร้องอยู่นานกว่าเธอจะยอมช่วยโฆษณาให้เรานิดหน่อย สื่ออื่นเอาแต่เน้นไปที่รายการ ‘ออกมาเต้น’ เราไม่ได้จ่ายเงิน แถมยังเป็นแค่สารคดี ไม่มีใครยินดีจะรับประกันให้ แม้แต่ข่าวส่วนน้อยที่พูดถึงเราก็ล้วนเป็นเพราะผู้กำกับจางหรือบทกวี “ผลเน่า” เมื่อหลายวันก่อนเท่านั้น”
“ทุกอย่างก็ทำเท่าที่ได้แล้วล่ะ!”
“เฮ้อ ปล่อยให้ฟ้าลิขิตเถอะ!”
ฮาฉีฉี จางจั่ว และคนอื่น ๆ พยายามเต็มที่แล้ว ความเสียเปรียบนี้ไม่ใช่สิ่งที่คนคนเดียวจะพลิกกลับมาได้ ไม่มีเงิน ไม่มีจุดขาย ไม่มีความแปลกใหม่ จะโฆษณาต่อยังไงเล่า?
“ผู้กำกับจางล่ะ?” เสี่ยวหวังถาม
อู่อี้เหลียวมองรอบตัว “ไม่รู้สิ”
ฮาฉีฉีก็เห็นว่าแปลก “นั่นสิ ทำไมวันนี้ไม่เห็นผู้กำกับจางล่ะ?”
จนกระทั่งถึงเก้าโมงเช้าซึ่งเป็นเวลาทำงานปกติของ CCTV จางเย่จึงเดินเนิบเข้ามาในออฟฟิศ สิ่งแรกที่เขาเห็นคือภาพความวุ่นวายของทีมงาน จางเย่ตะลึง ก่อนยกมือขึ้นทักทายทุกคน “โอ๊ะ มากันครบแล้ว? เช้าขนาดนี้เชียว?”
ถงฟู่จะเป็นลม “วันนี้ ‘จีนบนปลายลิ้น’ ออกอากาศวันแรกไง!”
หวงตันตันก็พูดไม่ออก “สารคดีเราออกอากาศไงคะ!”
“รู้แล้วน่า” จางเย่กล่าว “แต่เราก็ทำเสร็จแล้วนี่? ซับไตเติลก็ตรวจแล้ว ไม่มีปัญหาก็เลยส่งไปหมดแล้ว แค่รอออกอากาศเองไม่ใช่หรือ?”
จางจั่วตกใจ “ไม่กังวลหน่อยเหรอครับ?”
จางเย่หัวเราะ “จะไปกังวลอะไร? ทำเท่าที่ทำได้แล้วนี่นา รอฉายเถอะ”
ทุกคนไม่ทราบจะหัวเราะหรือร้องไห้ แต่นึกถึงสำนวนหนึ่ง – ฮ่องเต้ไม่ร้อนใจขันทีร้อนใจแทน (1)
ความจริงที่พวกเขาไม่เข้าใจก็คือ เมื่อถึงเวลาสำคัญของจางเย่ เขาไม่เคยยอมแพ้มาก่อน เขามาทำงานคนแรก ไม่แม้แต่จะงีบพักจนกว่างานจะเสร็จแม้ต้องลากโต้รุ่ง แต่เมื่อทุกอย่างเรียบร้อย จางเย่ก็ไม่สนใจเรื่องที่ไม่จำเป็น อย่างเช่นตอนนี้ พวกเขาไม่มีเงินจะแข่งโฆษณากับรายการออกมาเต้นบนแพลทฟอร์มราคาแพงอย่างเว็บไซต์วิดีโอออนไลน์และใน CCTV1 ส่วนการโพสต์เวยป๋อและเว็บบอร์ดก็แทบไม่มีประโยชน์ ในเวลาเช่นนี้ ดีที่สุดคือพักผ่อน อย่างไรพวกเขาก็ควรมีสมดุลระหว่างงานและการพักผ่อน
ยิ่งไปกว่านั้น จางเย่ยังมั่นใจในรายการ ‘จีนบนปลายลิ้น’ นี้มาก เทียบกับการโปรโมตของต้นฉบับ การโปรโมตและความแปลกใหม่ถือว่ามากกว่าต้นฉบับแล้ว
ต้นฉบับได้ทำโฆษณาไหมนะ?
ความจริงก็ทำ แต่แทบไม่มีใครสนใจ!
จางเย่ยังจำได้ว่าตอนที่เขาดู ‘จีนบนปลายลิ้น’ นั้นก็ใกล้จบซีซั่นแรกแล้ว เขาเพิ่งจะรู้จักรายการนี้ หลังเข้าไปดูรายการนี้ในเน็ต ก็ไล่ดูตามหลังทั้งวันด้วยความตื่นตะลึง แต่นี่ไม่ได้ช่วยเรื่องยอดวิว เพราะเขาไม่รู้เรื่องสารคดีนี้เลย เช่นเดียวกันกับผู้ชมจำนวนมากที่เพิ่งค้นพบทีหลัง ทำให้ยอดวิวในซีซั่นแรกกับซีซั่นสองของจีนบนปลายลิ้นนั้นแตกต่างกันมาก
ดังนั้น สถานการณ์ในตอนนี้ เขาจึงไม่ได้ผิดหวัง ในโลกใบนี้ ไม่ว่าคนจะดูสารคดีหรือไม่ อย่างน้อยก็ยังมีคนรู้จัก ‘จีนบนปลายลิ้น’ รู้ว่า ‘จีนบนปลายลิ้น’ จะท้าชนกับรายการประกวดความสามารถขนาดใหญ่อย่าง ‘ออกมาเต้น’ ในช่วงเวลาเดียวกัน ก็พอแล้วไม่ใช่หรือ? ความจริงถือว่าดีมากแล้ว!
“หลายวันมานี้ ทุกคนลำบากมากแล้ว” จางเย่มองทุกคนด้วยความซาบซึ้ง “ความพยายามของทุกคน ผมทราบดี ทั้งยังต้องขอบคุณทุกคนที่เชื่อมั่นในตัวผมขนาดนี้ วันนี้ทุกคนเลิกงานเร็วหน่อยเถอะ จะกลับไปเลยก็ได้ อยากกลับตอนเที่ยงก็ได้ ส่งบันทึกให้เสี่ยวหวังก็พอ ผมอนุญาตให้ลาทั้งหม ไม่ถือว่าขาดงานแน่นอน เหอะๆ”
จางจั่วปาดเหงื่อ “ผู้กำกับจาง พวกเราจะกลับไปทำไม!”
อู่อี้ “นั่นสิ วันนี้ออกอากาศวันแรกนะ! คนรอเราทำขายหน้าเยอะมาก!”
“เวลาแบบนี้ ใครจะไปพักลงคะ?” ฮาฉีฉียิ้มเฝื่อน “คุณทำได้ แต่พวกเราไม่ขนาดนั้น ไม่เห็นเหรอคะ? แฟนรายการ ‘ออกมาเต้น’ กับเฉินเหยี่ยถล่มเรายับแค่ไหนในช่วงหลายวันมานี้! ไม่เห็นเราในสายตาด้วยซ้ำ แม้แต่คนใน CCTV เองยังซุบซิบนินทา ตอนฉันกับเหล่าอู่ขึ้นมาวันนี้ ทุกคนมองเราด้วยสายตาแปลก ๆ ทั้งนั้น!”
พนักงานเก่าที่มีสายข่าววงในกล่าว “ได้ยินว่าเมื่อวานระหว่างประชุม รองหัวหน้าสถานีที่เข้าข้าง CCTV1 เย้ยหยันทีมรายการ ‘จีนบนปลายลิ้น’ เราล่ะ!”
ถงฟู่ปาดเหงื่อ “ฉันว่าฉันทำโอทีดีกว่า วันนี้กลับช้าหน่อยแล้วกัน”
“ฉันด้วย” แฟนสาวของเขาหวงตันตันกล่าว “ถ้าไม่เห็นสารคดีออกอากาศได้เรียบร้อย ก็ไม่หายกังวลล่ะนะ ยังไงก็ออกอากาศถึงแค่สามทุ่ม รอหน่อยก็ไม่เป็นไร!”
“ควรอยู่ทำโอทีจริง ๆ !”
“โค้งสุดท้ายแล้ว!”
เห็นทุกคนแสดงท่าทีดังนั้น จางเย่ก็ไม่ทราบจะทำอย่างไรดี เขาทราบว่าท่าทีของ CCTV1 และผู้บริหารของ CCTV บางคนทำให้ทุกคนที่นี่หงุดหงิดพอดู
ช่างเถอะ
โอทีก็โอที
กริ๊ง ๆ ๆ เสียงมือถือดัง
เมื่อเห็นว่าเป็นสายของฟ่านเหวินลี่ จางเย่ก็กลับเข้าไปรับสายในห้อง “เจ๊ฟ่าน?”
“เห็นเธอข้างนอกเมื่อกี้น่ะ เพิ่งมาถึงออฟฟิศ?” ฟ่านเหวินลี่กล่าว
จางเย่ตอบกลับ “ครับ เพิ่งถึง คุณอยู่ที่ CCTV?”
ฟ่านเหวินลี่ตอบ “วันนี้ฉันมาทำธุระ แต่เพราะผู้กำกับสวีกับเฉินเหยี่ยอยู่ด้วยเลยไม่ได้เข้าไปทักทาย” หลังหยุดก็กล่าวต่อ ‘ออกมาเต้น’ อัดถึงตอนที่สี่แล้ว รายการมีเนื้อหามาก ทำออกมาแล้วฉันว่าดีทีเดียว แต่เทียบกับ ‘เดอะวอยซ์’ คงไม่ขนาดนั้น เพราะยังไงการเต้นก็ไม่ใช่กระแสหลักอย่างการร้องเพลง ไม่ใช่ทุกคนจะดูเป็น ตอนที่คนใน CCTV1 พูดกันว่าพวกเขาจะก้าวข้าม ‘เดอะวอยซ์’ ฉันยังคิดอยู่เลยว่าพวกเขารู้เรื่องหรือเปล่า แต่ปฏิเสธไม่ได้ว่านี่เป็นรายการที่ดี อีกอย่าง มีการโหมโฆษณาขนาดนี้ การจะทัดเทียม ‘เดอะวอยซ์’ ก็เห็นจะเป็นไปได้”
จางเย่รู้ว่าฟ่านเหวินลี่เผยข่าวภายในให้ “อย่างนี้เอง”
ฟ่านเหวินลี่ถาม “ทางเธอล่ะ เป็นยังไง?”
จางเย่ยิ้มน้อย ๆ “อัดเสร็จนานแล้ว รอออกอากาศครับ จะเป็นยังไงก็ไม่รู้ ให้ออกอากาศก่อนค่อยว่ากัน”
“คิดว่าชิงรางวัลไหวไหม?” ฟ่านเหวินลี่ถาม
“ทำไมหลายวันมานี่มีแต่เพื่อนโทรมาหา มาถามว่าผมคิดจะชิงรางวัลสารคดียอดเยี่ยมของประเทศกันนะ?” จางเย่ถามกลับ
ฟ่านเหวินลี่ “เพราะพวกเรามั่นใจในตัวเธอยังไงล่ะ ถึงจะกำกับสารคดีครั้งแรก แต่ด้วยความสามารถของเธอ ชนะรางวัลนี้ไม่ใช่เรื่องยากเลย”
จางเย่หัวเราะ “ทำไมไม่เห็นมีใครถามเรื่องเรตติ้งบ้างเลย?”
“เรตยอดวิว?” ฟ่านเหวินลี่อุทาน “เพราะสำหรับพวกเรา สารคดีที่ดีที่สุดก็แค่ได้รางวัลเท่านั้น ยอดวิวไปเกี่ยวอะไรกับสารคดี?”
จางเย่หัวเราะ แต่ไม่พูดอะไร
……


CCTV1
ทีมรายการ ‘ออกมาเต้น’ ทั้งหมดล้วนวุ่นวายกับช่วงสุดท้ายของรายการ!
สวีอี้เผิงตะโกนลั่น “นับถอยหลังสิบชั่วโมงสุดท้าย!”
เฉินเหยียน “ทุกคนแข็งใจไว้ ทำกิจกรรมโฆษณาสุดท้ายให้ดีที่สุด! วันนี้คือวันสำคัญ ทำโอทีทุกคน เลิกงานแล้วฉันกับผู้กำกับสวีเลี้ยงมื้อดึก!”
สวีอี้เผิงเสริม “กินอะไรเลือกได้หมด!”
ทุกคนเฮลั่น!
“สุดยอด!”
“ขอบคุณครับหัวหน้า!”
“ผมจะรีบจัดการให้เสร็จ!”
“อาหารฝรั่งได้ไหมคะ? คิก ๆ”
แม้กำลังยุ่ง แต่ทุกคนก็อารมณ์ดีและผ่อนคลายกันมาก ทุกคนมีแต่สีหน้าทุ่มเท และมั่นใจเต็มเปี่ยม!
เรตติ้งอันดับหนึ่งในช่วงเวลา?
เรตติ้งอันดับหนึ่งของรายการบันเทิงทั่วประเทศ?
พวกเขาไม่เคยมีความคิดว่า ‘ออกมาเต้น’ จะล้มเหลว เพราะในความเห็นของพวกเขา เรื่องนี้เป็นเหมือนส้มในถุงย่าม ลงทุนไปขนาดนี้ สปอนเซอร์ชื่อรายการระดับนี้ โค้ชดังขนาดนี้ บนช่องที่ยอดเยี่ยมแบบนี้ โปรโมตหนักกันแบบนี้ ไม่มีเหตุผลที่พวกเขาจะไม่อาจชิงเรตติ้งมาได้! ที่พวกเขาคิดอย่างเดียวก็คือจะเอาชนะ ‘เดอะวอยซ์’ ได้ไหม สร้างสถิติใหม่ได้ไหม!
มีเพียงสองคนในทีมที่ไม่แน่ใจนัก!
ทั้งสองคือเด็กใหม่ที่ทาง CCTV1 ชิงตัวมาจาก CCTV14 ซึ่งพอดีเป็นรุ่นน้องที่มหาวิทยาลัยของจางเย่!
คนหน้าซื่อกระซิบ “ทุกคนดูคิดบวกกันเกินไปไหมนะ?”
อีกคนยิ้มเจื่อน “นั่นสิ ฉันว่าไม่ง่ายแบบนี้หรอกมั้ง”
คนหน้าซื่อกล่าว “ทำไมคิดงั้นล่ะ?”
“ไม่ทำไม” อีกคนตอบ “เพราะว่าเขาคือจางเย่ไง!”
นั่นสินะ จางเย่ สองคำนี้แม้จะเป็นชื่อสามัญ พูดไปแล้วทั้งประเทศอาจมีคนชื่อนี้ไม่ถึงแสนก็แปดหมื่น แต่ว่าในวงการบันเทิง ชื่อนี้กลับไม่ธรรมดา เรียกว่าเป็นตัวแทนของตำนานที่ไม่มีใครกล้ามองข้าม!


*****************************************************************************************************************************
ฮ่องเต้ไม่ร้อนใจขันทีร้อนใจแทน (皇上不急太监急) - ผู้รับผิดชอบหลักไม่ร้อนใจ คนรอบตัวกลับเป็นกังวลแทน








[Go To Next Chapter]( ./7.md)