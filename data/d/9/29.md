##บทที่ 832 คำเชิญจากสภาวิทยาศาสตร์แห่งชาติ?
ข่าวในค่ำคืนนั้นเผยแพร่แล้ว
ผลประกาศรางวัลแต่ละรายการอยู่บนสื่อแต่ละแห่ง
“รายชื่อออกมาแล้ว!”
“ทีมของจางเย่คว้าสุดยอดรางวัลสองรายการ?”
“ควรอยู่หรอก พวกเขาไม่ได้แล้วใครจะได้!”
“ว้าว หัวหน้าสาวสวยของ SARFT คนนี้โคตรแจ่ม!”
“ฮ่า ๆ พวกนายเห็นคำกล่าวความรู้สึกที่ได้รับรางวัลของจางเย่ไหม?”
“ต่อสหาย จงเป็นเช่นความอบอุ่นในฤดูใบไม้ผลิ? พูดได้เป็นชุด ๆ ! ผลิร้อนร่วงหนาวมีหมดเลย ยากที่จะเชื่อมากว่านี่อาจารย์จางด้นสดน่ะ!”
“ฉันชอบประโยคสุดท้ายนั่นของจางเย่ ต่อศัตรูจงเป็นเช่นความเยียบเย็นไร้ใจของฤดูหนาวอันโหดเหี้ยม อาจารย์จางเย่ไม่เคยพูดเป็นการเป็นงานเลย ขนาดกล่าวความรู้สึกรับรางวัลก็ยังแขวะศัตรูได้อีก!”
“ได้ข่าวว่าช่วงนี้ยังมีอีกหลายรางวัลที่จางเย่ได้รับการเสนอชื่อล่ะ”
“ฉันก็ได้ข่าวมาเหมือนกัน รางวัลสาขาวิชาการกับรางวัลไมโครโฟนทองใช่รึเปล่า?”
“ปีนี้จางเย่อู้ฟู่มากเลยนะ ไม่รู้เหมือนกันว่าจะคว้าถ้วยรางวัลมาได้มากเท่าไหร่!”
“ปีก่อนคือการสั่งสม ส่วนปีนี้ ในที่สุดอาจารย์จางก็ระเบิดมันออกมาแล้ว!”
“ชื่อเสียงของเขาคือดาราระดับ B ชั้นแนวหน้าแล้ว! ดูจากสภาพการณ์ อาจารย์จะเข้าสู่ทำเนียบดาราระดับ A เมื่อไหร่เป็นเรื่องของเวลาเท่านั้น ปีหน้า? ปีโน้น? เป็นไปได้ทุกเมื่อ!”
ดาราจำนวนมากมีข้อจำกัดค่อนข้างใหญ่ ด้วยความสามารถที่มีขีดจำกัด หลายคนชื่อเสียงก้าวหน้าอย่างรวดเร็วในตอนเริ่มต้น ทว่าเมื่อถึงระดับหนึ่ง ก็แทบจะใกล้อิ่มตัวแล้ว อย่างเช่นในดาราระดับ B ตอนนี้ก็มีอยู่สองสามคน ใครต่างรู้กันดีว่าหากไม่มีสถานการณ์พิเศษพวกเขาคงไม่อาจก้าวไปข้างหน้าได้อีก นี่คือขีดจำกัดของพวกเขา และเป็นดาราประเภทที่เรียกได้ว่าทำเช่นไรก็ไม่มีทางรุ่งโรจน์ ชื่อเสียงไม่เลว และมีแฟนคลับตายตัว แต่ก็ไม่มีหนทางโชติช่วงชัชวาล ศิลปินเช่นนี้ช่างมีอยู่ดาษดื่น
แต่เห็นชัดว่าสถานการณ์ของจางเย่ไม่เหมือนกัน เขาไม่เคยร้องเพลง ไม่เคยแสดงละครมาก่อน ส่วนภาพยนตร์ก็ยังไม่เคยแสดงบทตัวเอก ทว่าชื่อเสียงกลับมาถึงขั้นนี้เรียบร้อย ดังนั้นช่องว่างระหว่างศักยภาพในการพัฒนาของจางเย่เทียบกับศิลปินคนอื่นย่อมกว้างกว่ามาก ขีดจำกัดของเขาไม่หยุดอยู่เพียงระดับ B อย่างแน่นอน!
อย่างน้อยต้องระดับ A !
แน่นอน ว่านี่คงจะเป็นการข้ามระดับที่ยากเย็นแสนเข็นเป็นแน่นหนัก จุดเริ่มต้นระหว่างระดับ A และระดับ B นั้น ไม่อาจก้าวผ่านไปได้ง่ายๆอยู่แล้ว!
……


หลายวันให้หลัง
บ่ายวันหนึ่ง
มีการจัดพิธีมอบรางวัลงานหนึ่งของวงการวิชาการขึ้น
พิธีมอบรางวัลในปีนี้นั้นจัดขึ้นที่มหาวิทยาลัยชิงหัว โดยการยืมหอประชุมของชิงหัว พิธีการในวงการวิชาการนั้นย่อมแตกต่างจากวงการบันเทิงอย่างชัดเจน ต้องเรียบง่ายกว่ามาก ไม่มีสื่อหรือแสงสีมากมายขนาดนั้น ผู้ที่มาร่วมงานส่วนใหญ่ก็เป็นผู้ศึกษาระดับศาสตราจารย์ และยังมีนักศึกษาบางส่วนที่ได้รับอนุญาตให้เข้าร่วมด้วย


“ยี้ จางเย่มาแล้ว!”
“นั่นเหรอจางเย่?”
“อยู่ไหนอะ?”
“นั่นไงเล่า! เข้ามาแล้ว ๆ !”
นักศึกษาชิงหัวหลายคนพากันมองไป


ปีนี้จางเย่มาพร้อมกับทีมเป่ยต้า ในทีมมีพานหยางคณบดีประจำภาควิชาวิทย์-คณิตและเหล่าศาสตราจารย์รวมทั้งที่ปรึกษาสาขาคณิตศาสตร์ ทางสาขาฟิสิกส์เป่ยต้ามีมากันสามคน ซึ่งวันนี้ก็มีศาสตราจารย์สาขาฟิสิกส์เป่ยต้าคนหนึ่งได้รับการเสนอชื่อ ทว่าไม่ได้หวังมากนัก
คนอื่นที่มาล้วนมีเจ้าหน้าที่มาต้อนรับพอควร ทว่าเมื่อคนของเป่ยต้ามาถึง กลับไม่มีคนมาต้อนรับสักคน ราวกับมองไม่เห็นพวกเขา


จางเย่ได้แต่หาคนถาม “พี่ชาย ที่นั่งของพวกเราอยู่ตรงไหนหรือ?”
อาจารย์ชิงหัวคนนั้นมองเขา แล้วชี้ไปข้างหน้า “ตรงโน้น แถวสาม” พูดเสร็จก็ไป
อาจารย์คณิตศาสตร์อายุเยาว์คนหนึ่งขุ่นเคือง “มารยาทอะไรกันนี่? มีมารยาทเจ้าบ้านกันมั่งไหม?”
พานหยางกลับไม่ใส่ใจ กล่าวยิ้มๆ : “ช่างเถอะ ตอนแย่งนักศึกษาสอบเข้ากัน จางน้อยก็ทุบรถของคนชิงหัวไปตั้งหลายคัน ชิงเมล็ดพันธุ์มาไว้เป่ยต้านับสิบ คนจะอารมณ์เสียบ้างก็เป็นธรรมดา”


ศาสตราจารย์และที่ปรึกษาเป่ยต้าทั้งหลายต่างมองจางเย่อย่างไม่รู้จะทำหน้าอย่างไร
ระหว่างทาง อาจารย์ชิงหัวหลายต่อหลายคนล้วนเฉยชาไม่ไยดีกลุ่มของจางเย่ โดยเฉพาะกับจางเย่ มีอาจารย์ชิงหัวบางคนพอเห็นเขาเข้า ก็ตีหน้าเย็นชาใส่ด้วยซ้ำ
แม้แต่ตัวจางเย่เองก็ยังแปลกใจ ทำไมลูกพี่ไปไหนทีถึงมีแต่ศัตรูฟะ? ฉันเคยไปล่วงเกินคนไว้เยอะขนาดนั้นเชียวหรือ?


——ต้องล่วงเกินมามากนัก มากเสียจนจางเย่จำไม่ได้แล้ว


ไม่นาน ก็เริ่มต้นการมอบรางวัล
รางวัลแพทยศาสตร์
รางวัลชีววิทยา
รางวัลฟิสิกส์


ในสายตาของคนในวงการ รางวัลวิชาการในวันนี้เป็นหนึ่งในรางวัลสูงสุดอย่างไม่ต้องสงสัย แน่นอน ถึงจะพูดว่าเป็นหนึ่งในรางวัลสูงสุด แต่ย่อมไม่อาจเทียบได้กับรางวัลวิทยาศาสตร์เทคโนโลยีห้าประเภทระดับชาติซึ่งมอบโดยสภารัฐอย่างแน่นอน เป็นเพียงรางวัลอันทรงเกียรติอย่างอื่นที่อยู่ในสาขาวิทยาศาสตร์เทคโนโลยีของประเทศเท่านั้น การมอบรางวัลนี้เป็นหนึ่งในรางวัลสุดยอดรางวัลที่ทรงเกียรติที่สุด และเป็นรางวัลสูงสุดที่นักวิชาการผู้เชี่ยวชาญทั่วไปสักคนจะได้รับแล้ว ฉะนั้นผู้ที่จะได้รับรางวัลสาขาวิทยาศาสตร์เทคโนโลยีระดับชาติเหล่านั้นได้ย่อมไม่อาจเป็นนักวิชาการธรรมดาได้ จะต้องเป็นพวกนักวิจัยอาวุโสผู้เชี่ยวชาญอะตอมระเบิดไฮโดรเจนรวมถึงอุตสาหกรรมการทหารยุทธวิธีทางอวกาศที่สำคัญทำนองนั้น


รางวัลแล้วรางวัลเล่า
ด้านล่างมีทั้งคนดีใจทั้งคนกังวล ทว่าอย่างไรก็ยังคงกระทำอย่างเป็นงานวิชาการ ไม่ได้ตื่นเต้นตกใจขนาดงานมอบรางวัลของวงการบันเทิง ทุกคนค่อนข้างควบคุมตนเองได้มาก
ในที่สุด ก็มาถึงสาขาคณิตศาสตร์!
นักวิชาการระดับสูงท่านหนึ่งของสภาวิทยาศาสตร์แห่งชาติประกาศ : “ผู้ที่ได้รับรางวัลนักคณิตศาสตร์ประจำปีนี้ได้แก่——จางเย่!”
คนฝั่งเป่ยต้าส่งเสียงปรบมือทันที!
“รองศาสตราจารย์จาง! ยินดีด้วย ๆ !”
“ฉันนึกแล้วต้องเป็นคุณ!”
“ดีจังเลย!”
พานหยางพูดมาประโยค “จางน้อย เธออย่าเอาถ้วยรางวัลไปเลยนะ ทิ้งไว้เป่ยต้า ได้รึเปล่า? ฉันจะหาที่สถิตย์เหมาะ ๆ ในหอประชุมไว้เป็นเกียรติแก่เธอ!”
จางเย่หัวเราะ : “อยากได้ก็รับไว้เถอะครับ แต่อย่าหาที่สถิตย์ให้ผมเลย ฟังอย่างกับจะไว้อัฐิผมอย่างนั้นล่ะ!”
คนเป่ยต้าหัวเราะครื้นเครง
จางเย่ขึ้นเวทีไปรับรางวัล
นักวิชาการสภาวิทยาศาสตร์ฯมอบถ้วยให้กับมือ “อนุชนนำหน้าไป”
จางเย่ยิ้มน้อยๆ “เรียนไว้จากอาวุโส”
นักวิชาการสภาวิทยาศาสตร์ฯผู้นั้นหรี่ตา : “เธอยอดเยี่ยมมาก ฉันกับพวกผู้เฒ่าต่างสนใจเธอยิ่งนัก ว่าอย่างไร? สนใจมาพัฒนาสภาวิทยาศาสตร์แห่งชาติไหม?”
จางเย่เหงื่อตก : “เข้าสภาวิทยาศาสตร์แห่งชาติงั้นหรือครับ?”
นักวิชาการสภาวิทย์หัวเราะ แล้วกล่าว : “เธอลองไปไตร่ตรองดู คราวหลังมีโอกาสค่อยคุยกัน”
งานมอบรางวัลประเภทนี้หาได้มีพิธีกรใดๆ ยิ่งไม่มีการพูดแสดงความรู้สึกที่ได้รับรางวัลอะไร บนเวทีมีเพียงไมโครโฟนหนึ่งตัว ตอนที่พูดคุยกับจางเย่ นักวิชาการสภาวิทย์ผู้นั้นไม่ได้ใช้ไมค์ ดังนั้นคนอื่นจึงไม่ได้ยินคำพูดของพวกเขาทั้งสอง จึงคิดว่าพวกเขาเพียงแลกเปลี่ยนอัธยาศัยกันทั่วไป
ลงเวทีมา
พานหยางเอ่ยถาม : “บัณฑิตซ่งคุยอะไรกับเธอหรือ?”
จางเย่ตอบตามจริง : “ถามว่าผมอยากเข้าสภาวิทยาศาสตร์แห่งชาติรึเปล่า”
“หา?”
“สภาวิทยาศาสตร์แห่งชาติ?”
“บัณฑิตซ่งเชิญคุณไป?”
เหล่านักศึกษาศาสตราจารย์เป่ยต้าต่างตกตะลึง!
พานหยางรีบว่า : “เธอแน่ใจนะว่าเป็นสภาวิทยาศาสตร์แห่งชาติ? ไม่ใช่สถาบันวิจัยในสังกัดสภาวิทยาศาสตร์ฯ?”
จางเย่งุนงง : “เห็นว่าสภาวิทยาศาสตร์แห่งชาตินะ?”
คนเป่ยต้าต่างมองหน้ากันเอง สถาบันวิจัยหลายสิบแห่ง ห้องทดลองมากกว่าร้อยที่อยู่ภายใต้สังกัดสภาวิทยาศาสตร์แห่งชาติ จะได้เข้าไปอยู่ในสถาบันเหล่านี้ก็ไม่มีอะไรนอกจากไปทำการศึกษาวิจัย แต่หากบัณฑิตซ่งเอ่ยปากเชิญจางเย่ไปสภาวิทยาศาสตร์แห่งชาติจริง ๆ แล้วล่ะก็ คำพูดนั้นย่อมไม่ได้หมายถึงสถานที่เหล่านี้ เป็นไปได้อย่างยิ่งว่าต้องการให้จางเย่ไปแผนกนักคณิตศาสตร์ฟิสิกส์ของสภาวิทยาศาสตร์แห่งชาติ นี่คือหนึ่งในไม่กี่แผนกการศึกษาซึ่งเป็นแกนกลางสำคัญที่สุดของสภาวิทยาศาสตร์แห่งชาติ ซึ่งก็หมายความว่าต้องการให้จางเย่ขึ้นเป็นบัณฑิตโดยตรง?
บัณฑิตสภาวิทยาศาสตร์แห่งชาติคนหนึ่งที่อายุยี่สิบสี่ปี??
เชี่*!
ไม่มั้ง!?
พอนึกว่าเรื่องนี้อาจเกิดขึ้นได้จริง คนเป่ยต้าล้วนทึ่งไป!
อาจารย์คณิตศาสตร์เป่ยต้าอายุเยาว์คนหนึ่งรีบเอ่ย : “แล้วคุณว่ายังไง?”
จางเย่กล่าว : “ผมก็ไม่ว่ายังไง”
พานหยางถามอย่างสงสัย “งั้นเธอคิดยังไง?”
จางเย่ตอบแบบไม่ต้องหยุดคิด : “ผมเป็นดาราของผมก็ดีอยู่แล้ว ผมจะไปสภาวิทยาศาสตร์ฯทำไมล่ะ?”
ศาสตราจารย์อาวุโสสาขาคณิตศาสตร์เป่ยต้าคนหนึ่งแทบกระอักเลือด หนวดกระดิกด้วยความโกรธ “ดาราจะมาเทียบบัณฑิตสภาวิทยาศาสตร์ฯได้ยังไงกัน? ทำไมเธอมักน้อยอย่างนี้!”
จางเย่ไม่ชอบใจที่ได้ยินอย่างนั้น กล่าว : “พวกเราเป็นดาราก็รับใช้ประชาชนเหมือนกัน เพียงแต่วิธีการรับใช้ไม่เหมือนกันก็เท่านั้น พวกเรายึดมั่นในจิตวิญญาณและวัฒนธรรม”
ศาสตราจารย์เฒ่าคนนั้นพูดอย่างโมโห : “มันจะมีเทียบกันได้ไง? บัณฑิตสภาวิทยาศาสตร์ฯคนไหนบ้างที่ไม่ได้รับการยกย่องจากผู้คนนับหมื่น?”
จางเย่มองเขา “คุณสุ่มเลือกคนที่อยู่บนท้องถนนมาสักคน แล้วลองถามเขาดูว่ารู้จักบัณฑิตซ่งหรือรู้จักผม”
ศาสตราจารย์เฒ่า : “......”
อาจารย์คณิตศาสตร์หญิงเป่ยต้าคนหนึ่งพูดไม่ออก “รองศาสตราจารย์จาง ถ้าคุณจะเปรียบเทียบอย่างนี้ ฉันก็ไม่รู้ควรพูดยังไงดีแล้ว”
พานหยางกลอกตา
จางเย่เองก็ไม่ทู่ซี้เถียงด้วย “ค่อยว่ากันทีหลังเถอะ”
จากการพูดคุยกับจางเย่ รู้สึกได้ว่าพูดอย่างไรก็ไม่ฟังแล้ว ในประวัติศาสตร์มีคนในวงการศึกษาที่ไหนบ้างที่ได้ยินว่าถูกเชิญเข้าสภาวิทยาศาสตร์แห่งชาติแล้วไม่ตื่นเต้นตกใจ? นั่นสภาวิทยาศาสตร์แห่งชาติเชียวนะ! แม้กระทั่งพานหยางผู้ดำรงตำแหน่งเป็นคณบดีภาควิชาวิทยาศาสตร์คณิตศาสตร์เป่ยต้ายังไม่มีคุณสมบัติได้ชื่อบัณฑิตเลย ใช่แล้ว แม้แต่เขาก็ไม่มีคุณสมบัติ
ตอนนี้โอกาสมาแล้ว นายกลับบอกว่าเป็นดาราดีกว่าเป็นบัณฑิต? ตรรกะอะไรของนายเนี่ย?
ทว่าหากนึกถึงสถานะของจางเย่ คนของเป่ยต้าได้แต่ส่ายหน้าพูดไม่ออก ถอนหายใจหนักหน่วง ความรู้สึกจนปัญญาพลุ่งพล่านลึกล้ำอยู่ในหัวใจ ก็ใช่ คนเขาเป็นดารานี่ เรียนมาด้านการเป็นพิธีกรสื่อสารโดยเฉพาะ ความถนัดของเขาก็ไม่พ้นเรื่องนี้ สำหรับพวกอาจารย์ศาสตราจารย์เป่ยต้าเหล่านี้แล้ว งานวิชาการงานศึกษาคืออาชีพหลัก นี่คืออาชีพชั่วชีวิตและเป็นเป้าประสงค์ที่ดิ้นรนต่อสู้ แต่สำหรับจางเย่ผู้เรียนจบมาจากมหาวิทยาลัยสื่อสารมวลชนสาขาพิธีกรกระจายเสียงชื่อก้องที่สุดในประเทศแล้ว ให้ไปเป็นนักวิชาการค้นคว้า…...ย่อมไม่ใช่อาชีพที่แท้จริงอย่างเห็นได้ชัด
ยืนอยู่คนล่ะฝั่ง
มุมมองแตกต่าง
วิธีการมองเรื่องราวย่อมไม่เหมือนกัน
เฮ้อ คนทั้งโลกมากมาย ล้วนยอมทุ่มเทด้วยชีวิตเพื่อจะได้มีอาชีพในสายงานคณิตศาสตร์ เหตุไฉนกลับต้องเป็นจางเย่ ไอ้คนที่แก้ข้อความคาดการณ์ของเดลอันเลื่องชื่อในวงการคณิตศาสตร์แต่ดันมีใจมั่นเพียงการเป็นดารานี่ด้วยเล่า !








[Go To Next Chapter]( ./30.md)