##บทที่ 899 : ทัพถล่มบอร์ดประจัญบาน!
บนเวยป๋อ
สถานการณ์เกิดพลิกผัน!
ระหว่างที่จางเย่งัดข้อกับหัวหน้าคณะกรรมาธิการกีฬา เจ้าหน้าที่ SARFT ก็เข้าแทรกแซงตรวจสอบ!
วงการกีฬาถูกความทะนงตนของจางเย่ยั่วจนโกรธเกรี้ยว เร่งระดมพลโค้ชและนักกีฬาทันที ผู้ใหญ่ของวงการกีฬาถูกหยาม ย่อมมีคนในวงการหลายคนไม่อาจแสร้งทำเป็นมองไม่เห็นได้อีก ถ้าถึงขั้นนี้ยังไม่ออกมา ก็ผิดต่อหลักการแล้ว! ในชั่วพริบตานั้น นักกีฬาตัวท็อปนับไม่ถ้วนพร้อมด้วยเหล่าโค้ชก็รวมตัวกันร้องประณามจางเย่! จนท้ายที่สุด กระทั่งหัวหน้าโค้ชฟุตบอลทีมชาติก็ยังกระโดดเข้ามาร่วมด้วย!
เทนนิสทีมชาติ
ทีมแบดมินตันระดับจังหวัด
ทีมว่ายน้ำระดับมณฑล
สมาคมสเกตน้ำแข็ง
มากันทั้งหมด!
“ลงชื่อร้องเรียนจางเย่!”
“กำเริบเสิบสานนัก!”
“กับหัวหน้าเฉียนนายก็กล้าท้าทายหรือ?”
“ฉันไม่เชื่อหรอกว่าบ้านเมืองจะไม่มีขื่อมีแป!”
“ใช่ ต้องร้องเรียน!”
“@SARFT โปรดเร่งตัดสินให้พวกเราโดยไว!”
“ศิลปินไร้ศีลธรรม ควรถูกแบนไป!”
“@SARFT พวกคุณลองไปดูละครตลก ‘จัดให้’ แล้วไปดูเวยป๋อโพสต์ดูหมิ่นเหยียดหยามวงการกีฬาของจางเย่ คนแบบนี้ไม่แบนได้หรือ?”
“ได้โปรดให้คำอธิบายกับเราด้วย!”
“ต้องลงโทษสถานหนัก”
“แล้วยังการขอขมาอีก ต้องให้จางเย่มาขอขมาวงการกีฬาอย่างเป็นทางการ!”
“ไม่อย่างนั้นพวกเราไม่มีวันลืมแน่!”
คราวนี้จางเย่ถูกคนอื่นพูดหยามเกียรติบ้างแล้ว!
มีกองทัพเกรียนทนดูไม่ไหว พุ่งเข้าไปหมายด่ากราด
แต่กลับถูกคนสกัดไว้อย่างรวดเร็ว “อย่าด่าเลย อย่าด่าเลย พวกเราอาจสร้างปัญหาให้กับอาจารย์จางเย่ก็ได้นะ ไม่เห็นเหรอว่า SARFT เข้ามามีเอี่ยวด้วยแล้ว กำลังตรวจสอบอาจารย์จางอยู่ ถ้าขืนตอนนี้พวกเรายังด่าต่อ เผลอๆ จะยิ่งวุ่นวายไปกันใหญ่! ปีก่อนอาจารย์จางปลดแบนได้อย่างยากลำบากแค่ไหน พวกนายยังอยากเห็นเขาโดนแบนอีกรอบรึไง?”
“หยุดกันให้หมด!”
“เซ็งว่ะ หัวร้อนชะมัด!”
“พวกเราเคยอดสูขนาดนี้เมื่อไหร่กัน!”
“โมโหจะตายอยู่แล้ว!”
“แล้วตอนนี้จะทำยังไงกันดี?”
“ไม่รู้สิ!”
“ใครก็ได้ออกมาบอกทีสิ! ทำยังไงถึงจะช่วยอาจารย์จางได้?”
แฟนคลับต่างพยายามสะกดกลั้นความโกรธ!
ฮาฉีฉีเดือดดาล!
พวกจางจั่ว เสี่ยวหวัง และอู่อี้เองก็เต็มไปด้วยโทสะ!
การแทรกแซงอย่างเข้มงวดของ SARFT ทำให้ฉางเสี่ยวเลี่ยงและหูเฟยค่อนข้างหวาดหวั่น ตอนนี้จางน้อยจะทำยังไงดี? เขาจะทำอะไรได้บ้าง?
เรื่องราวครึกโครมใหญ่โต ใครก็ไม่คาดคิดว่าสงครามด่าทอในครั้งนี้จะส่งผลเป็นวงกว้างขนาดนี้ เรียกว่าเป็นสถานการณ์ที่สะเทือนฟ้าสะท้านดินอย่างหนึ่งเลยทีเดียว
ทันใดนั้น จางเย่ก็ปรากฏตัว!
อย่างไรก็ตามประโยคที่โพสต์ลงบนเวยป๋อของเขา ก็ทำให้คนทั้งหมดต้องตื่นตระหนกอีกครั้ง!
จางเย่กว่า “@หัวหน้าเฉียน @วงการกีฬา ผ่านไปห้านาทีแล้ว ยังเหลืออีกยี่สิบห้านาที! พอเห็นพวกนายแต่ละคนออกมาเอะอะโวยวาย ฉันก็รู้สึกว่ามุกในละครตลก ‘จัดไป’ ไม่ได้พูดผิดเลยสักนิด แต่จะให้พวกนายโดนเด่นกลางสปอตไลต์อยู่ฝ่ายเดียวไม่ได้หรอก ฉันขอประกาศ เริ่มถล่มบอร์ด ณ บัดนี้!”
ถล่มบอร์ด?
ถล่มเว็บบอร์ด?
ผู้คนที่ออนไลน์อยู่ในอินเทอร์เน็ตล้วนตะลึงงัน!
ไม่มีใครคิดฝันว่า ขนาดคนมีชื่อเสียงในวงการกีฬาปรากฏตัวเยอะขนาดนี้ ทั้งมี SARFT เข้ามาตรวจสอบ เรียกว่าเป็นช่วงเวลาวิกฤตหน้าสิ่วหน้าขวานเต็มกำลัง แต่จางเย่กลับยังคงเลือกท้าชน! ซ้ำยังเป็นการท้าชนที่บ้าคลั่งและเดือดระห่ำกว่าเดิม! ถล่มเว็บบอร์ด? นี่มันกะให้ตายคามือชัดๆ!
ฉางเสี่ยวเลี่ยงจะเป็นลม!
เฉินกวง ฟ่านเหวินลี่เหงื่อแตก!
หนิงหลันอ้าปากค้าง!
หลายคนที่มามุง เวลานี้ต่างตะลึงกันจนตาเหลือก!
บ้าไปแล้ว!
ฉิบหาย วันนี้จางเย่บ้าไปแล้ว!
จางเย่ชี้เป้าโจมตีทันที “ทัพที่หนึ่ง ทีมปิงปอง!”
กองทัพเกรียนตบเท้าเข้ามาทันใด!
ล้วนเป็นแฟนคลับเดนตายของจางเย่!
“เหล่าสหาย จงออกมา!”
“อาจารย์จางมอบสารแล้ว รบ!”
“รบ!”
“พ่อของพ่อของพ่อมันสิ บุก!”
“ฉันรอเวลานี้มานานแล้ว!”
“อาจารย์จาง! เรารอคำนี้อยู่นานแล้ว!”
“จัดการพวกมัน!”
“คุณชี้ไปทางไหน เราต่อยตีทางนั้น!”
“อาจารย์จาง วันนี้คุณเท่ที่สุดเลย!”
“อาจารย์จางสั่งลุย รออะไรล่ะครับ!”
“ไปอัดมัน!”
“ลุย!”
เปิดศึกแล้ว!
ไม่ใช่ศึกจิกกัดทะเลาะเล็กๆ อีกต่อไปแล้ว ครั้งนี้คือของจริง!
จางเย่สั่งการให้ถล่มบอร์ด! ปฏิบัติการถล่มบอร์ดนี้เป็นนิยมในโลกเดิมของเขาอย่างยิ่ง เมื่อเทียบกับการประณามด่าทอในเวยป๋อแล้วอย่างหลังดูเล็กน้อยไปถนัดตา อานุภาพทำลายล้างของการถล่มบอร์ดนั้นรุนแรงกว่า เสียหายกว่า และโจมตีได้กว้างกว่า! ปกติถ้าไม่เกลียดชังกันถึงตาย ก็มีน้อยคนที่จะเลือกใช้วิธีนี้ เพราะต้องใช้กำลังคนมหาศาล ดำเนินการโดยพร้อมเพรียง ซึ่งคนปกติไม่อาจทำได้!
แต่วันนี้ จางเย่ก้าวสู่สมรภูมิแล้ว!
คำว่า ‘ถล่มบอร์ด’ ทำให้คนนับไม่ถ้วนเลือดระอุขึ้นมา!
หัวหน้าคณะกรรมาธิการกีฬากับพวกคนในวงการกีฬาตกตะลึง ก่อนโมโหปรี๊ด จางเย่! นายกล้าจริงเรอะ!
และเขากล้าจริง!
แฟนคลับจางเย่ก็กล้าจริง!!
ชั่วพริบตา เว็บบอร์ดของทีมปิงปองก็ถูกเหล่ากองทัพเกรียนของจางเย่บุกมาหลังจากที่จางเย่โพสต์ประกาศบนเวยป๋อในเวลาเพียงไม่กี่สิบวินาที เว็บบอร์ดของทีมปิงปองตกอยู่ในความปั่นป่วนทันที!
“เริ่มถล่มบอร์ดได้!”
“ทัพที่หนึ่งมาแล้ว!”
“ทัพสองรายงานตัว!”
“ทัพสามอยู่นี่!”
“ทีมสี่ประจำที่เรียบร้อย!”
“กองทัพแฟนคลับจางเย่ประจัญบาน! ใครไม่เกี่ยวถอยไป!”
“ออกรบ!”
“ศึกเพื่อศักดิ์ศรี!”
“ไอ้โง่หานลี่!”
“ไอ้โง่หลิวอีเฟิง!”
“วันนี้ เทพขัดสังหารเทพ พุทธะขวางประหารพุทธะ!”
“ตามฉันมา! กวาดล้างเว็บบอร์ดทีมปิงปอง!”
ใต้การนำของพี่ชายดาบยักษ์แห่งกองทัพแฟนคลับจางเย่ เหล่ากองทัพคล้ายเต็มไปด้วยความคลุ้มคลั่ง แต่ละคนพุ่งเข้าโรมรัน รัวข้อความขยะและคำด่าทอจำนวนมหาศาล ชนิดรีเฟรชหนหนึ่งก็เพิ่มมาเป็นพันเป็นหมื่นข้อความ!
หนึ่งนาทีครึ่ง!
ใช้เวลาสั้นๆ เพียงหนึ่งนาทีครึ่ง!
เว็บบอร์ดของทีมปิงปองล่มแล้ว!
เปิดหน้าเว็บไม่ได้แล้ว โดนถล่มราบ!
ผู้ดูแลระบบและผู้เกี่ยวข้องกับเว็บบอร์ดไม่มีเวลาแม้แต่จะตอบโต้ ก็เข้าไม่ได้แล้ว พวกเขาเหล่านั้นได้อึ้งตาค้าง!
ชาวเน็ตที่มามุงเอาสนุกก็ตาค้าง!
ฉิบหาย!
โหดเหี้ยมเกินไปแล้ว!
กองกำลังอะไรกันนี่!?
ตอนนี้เอง เวยป๋อของจางเย่ก็มีโพสต์ข้อความอีก “ศึกต่อไป ทีมฟุตบอล!”
เห็นโพสต์ประโยคนี้แล้ว สมาชิกเว็บบอร์ดทีมฟุตบอลและผู้ดูแลใจหายวาบทันที!
“แย่แล้ว!”
“พวกนั้นจะมาแล้ว!”
“บัดซบ ทำไมต้องเป็นพวกเราด้วยนะ”
“ระวังด้วย! ทุกคนระวังตัว!”
“ซวยแล้ว! มากันแล้ว!”
“รีบตั้งค่าจำกัดสิทธิ์! เร็ว! อย่าให้ตั้งกระทู้ได้!”
“ตั้งค่าจำกัดสิทธิ์เร็วเข้า!”
คนในเว็บบอร์ดทีมฟุตบอลต่างร้อนใจ ไม่มานั่งพะวงเรื่องขายหน้าอะไรแล้ว เมื่อกองทัพสังหารของจางเย่มาถึง ผู้ดูแลบอร์ดคนหนึ่งก็รีบตั้งค่าจำกัดสิทธิ์การเข้าถึง ทำให้คนเหล่านั้นไม่อาจโพสต์ข้อความบนเว็บบอร์ด และเลี่ยงอันตรายจากการถูกรัวข้อความขยะใส่
“เรียบร้อย!”
“ตั้งค่าแล้ว!”
“ฟู่ ตกใจแทบตาย”
“อีกนิดเดียว เสี่ยงจริงๆ!”
“ไอ้พวกป่าเถื่อน แค่ไม่กี่วิฯ ก็ส่งข้อความขยะมาสองร้อยกว่าข้อความ? ถ้าจำกัดสิทธิ์ช้ากว่านี้อีกนิด พวกเราวิกฤตแน่!”
กองทัพจางเย่บุกตีไม่ได้ เห็นได้ชัดว่าคนส่วนใหญ่ส่งข้อความไปไม่ติด
คนในเว็บบอร์ดทีมฟุตบอลต่างถอนใจอย่างโล่งอก
แต่เพียงครู่เดียว ทุกคนก็ต้องตื่นตระหนก——เพราะสิทธิ์ที่ถูกจำกัดเมื่อกี้ กลับโดนคนกดเปิด ทั้งยังไม่ใช่การกระทำจากภายนอก แต่เป็นการกระทำจากภายในแผนก!
กองทัพเริ่มบุกยึดพื้นที่ประหัตประหารต่อ!
ชาวเน็ตที่กำลังมุงต่างไม่เข้าใจว่าเกิดอะไรขึ้น!
คนในเว็บบอร์ดทีมฟุตบอลก็ผงะ!
“นี่มันอะไรกัน?”
“ทำไมเป็นแบบนี้ได้?”
“เชี่ย! ใครปิดการจำกัดสิทธิ์น่ะ?”
“ปู่ทวดแกสิ! ใครแบนฉันเนี่ย!”
“หา ฉันก็ถูกแบนเหมือนกัน!”
“แบนคนของตัวเองทำไมวะ!”
หลังจากที่ผู้ดูแลและผู้รับผิดชอบเว็บบอร์ดตรวจสอบอย่างตื่นตระหนก ก็ต้องตกตะลึงอีกครั้ง บรรดาสมาชิกเว็บบอร์ดก็ตะลึงงัน ไม่อยากเชื่อสายตาตนเอง!
“สวรรค์! แอดมินใหญ่...แอดมินใหญ่ทรยศแล้ว!”
“เช็ดแม่ง! พี่เฮย!”
“ทำเชี่ยอะไรของแกวะเฮยจื่อ!”
“แม่งเอ๊ย!”
ผู้ดูแลใหญ่ของเว็บบอร์ดทีมฟุตบอลแปรพักตร์!
ข่าวนี้ทำให้เหล่าชาวมุงหัวร่องอหาย!
“ฮ่าๆๆๆ!”
“พรืด!”
“อย่างนี้ก็ได้เหรอ?”
“ทำได้แจ่ม! ฮ่าๆๆๆๆ!”
“ไอ้หยา โอ๊ย ขำเชี่ย! เป็นแอดมินใหญ่นี่ทรยศได้ด้วยเหรอ?”
เว็บบอร์ดของทีมฟุตบอลนับว่าเป็นเว็บบอร์ดที่ใหญ่ที่สุดในบรรดาเว็บบอร์ดของวงการกีฬา มีสมาชิกมาก ดังนั้นเมื่อแอดมินใหญ่เฮยจื่อแปรพักตร์ กองทัพของจางเย่จึงสามารถโจมตีจากทั้งภายนอกและภายใน ทำให้เว็บบอร์ดทีมฟุตบอลล่มไวยิ่งกว่าของทีมปิงปอง พริบตาเดียวก็แหลกยับ!
เวยป๋อจองจางเย่ “อีกยี่สิบนาที ต่อไป ทีมเทนนิส!”
คนในวงการกีฬาโกรธจนไฟลุก!
หานลี่เริ่มสบถ “จางเย่ปู่ทวดแกสิ!”
หลิวอีเฟิงกัดฟัน “ไอ้อันธพาลเน่าเหม็น!”
เว็บบอร์ดถูกถล่ม สำหรับนักกีฬาแล้วไม่ได้มีผลกระทบอะไรเลย ไม่เจ็บไม่คัน ก็แค่ให้ทีมเทคนิคซ่อมเดี๋ยวเดียวก็กลับมาเปิดได้แล้ว แต่ว่าในความเป็นจริง เว็บบอร์ดก็เป็นเหมือนหน้าตาของพวกเขา ถึงไม่เจ็บตัว แต่มันเสียหน้าไหม! จางเย่กับแฟนคลับแม่งเรียงคิวตบหน้าพวกเขาชัดๆ จะไม่ให้พวกเขาโกรธได้หรือ? จะไม่ให้พวกเขาโมโหได้หรือ?
แต่ต่อหน้ากองทัพจางเย่ พวกเขาก็ทำได้แค่มองตาปริบๆ!
ไม่เพียงแต่คนของจางเย่ ยังมีคนจากในเว็บบอร์ดอื่นอีกนับไม่ถ้วนที่เข้าร่วม ‘กองทัพต่อต้าน’ นี้!
“พันมิตรจาก ‘บอร์ดเกม’ มาช่วยสหายกองทัพจางเย่!”
“พลพรรคจาก ‘บอร์ดกองเชียร์ต่งซานซาน’ รายงานตัว!”
“สหาย ‘บอร์ดเครื่องสำอาง’ มาเพื่อช่วยสนับสนุนอีกแรง!”
“สหายกองทัพจางเย่ เรื่องคราวก่อนต้องขอบคุณพวกนายที่ช่วยเหลือ คราวนี้พวกเรามาทดแทนคุณแล้ว! ทั้งหมดรอฟังคำสั่งพวกนาย! จัดการพวกมัน!”
“ถึงคราวลำบาก ความช่วยเหลือหลั่งไหลจากทุกทิศทาง ‘เว็บบอร์ดริเริ่มเซี่ยงเซิง’ มาที่นี่เพื่อสนับสนุนจางเย่!”
เดิมทีคนของจางเย่ก็มากจนเบียดฟ้าบังตะวันแล้ว ตอนนี้ยังมีกองพลจากเว็บบอร์ดนับไม่ถ้วนมาช่วยหนุนอีก ตอนนี้จำนวนกำลังพลจึงล้นหลามจนไม่ใช่แค่เบียดฟ้าบังตะวัน แต่ทะลุออกนอกโลกไปแล้ว!
บอร์ดแบดมินตันล่ม!
บอร์ดเทนนิสล่ม!
เว็บบอร์ดทีมว่ายน้ำล่ม!
เว็บบอร์ดกีฬาพละล่ม!
เว็บบอร์ดอุปกรณ์กีฬาล่ม!
เว็บบอร์ดเครื่องดื่มเพื่อการกีฬาล่ม!
หนึ่งเว็บ!
สิบเว็บ!
ยี่สิบเว็บ!
สามสิบเว็บ!
ค่ำคืนนี้ เว็บบอร์ดไหนที่เกี่ยวข้องกับการกีฬา ล้วนโดนถล่มยับสิ้น!!


[Go To Next Chapter]( ./97.md)