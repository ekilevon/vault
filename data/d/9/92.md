##บทที่895 : ไม่ต้องแอนตี้ปิงปองทีมชาติแล้วได้หรือเปล่า?
เกิดกระแสประณามหนังสือประกาศสงครามกันใหญ่โต!
ผู้คนล้วนจับตามอง หลายคนเข้ามามุงกันอย่างกระตือรือร้น จางเย่ผู้นี้ ไม่กี่ชั่วโมงก่อนเพิ่งจะเป็นประเด็นในวงการเพลง นี่ไม่ทันไรก็มาหยามวงการกีฬาต่อแล้ว! ผู้คนมากมายไม่รู้จะหัวเราะหรือร้องไห้ดี รู้สึกว่าหมอนี่ช่างเป็นยอดนักรบโดยแท้ ออกศึกไม่เว้นแต่ละวัน!
วันนี้จะเป็นอย่างไรต่อไป?
จางเย่จะยอมขอโทษหรือไม่?
สังคมจะเข้าข้างใคร?
ทุกคนต่างกระหายใคร่รู้ ทั้งหมดจ้องมองเหตุการณ์อยู่เงียบๆ ไม่วางตา!
ทันทีที่เกิดเสียงประณาม เหล่าคนในวงการกีฬานับไม่ถ้วนก็ระดมพลออกมา ตอบโต้!
หลิวอีเฟิงโพสต์เวยป๋อ “ทนไม่ไหว วันนี้ปิงปองทีมชาติต้องขอออกมาพูดแล้ว! ถ้าขืนนิ่งเงียบต่อไป คนอื่นคงคิดว่ารังแกพวกเราได้ง่ายๆ! ศิลปินต่ำทรามอย่างจางเย่ควรถูกคว่ำบาตรอย่างยิ่ง! @จางเย่! ออกมาขอโทษเดี๋ยวนี้!”
“ถุย!”
“ขำว่ะ! พวกนายเนี่ยนะนิ่งเงียบ?”
“ตอนสัมภาษณ์สดพวกนายก็ด่า ‘จดหมายถึงบ้าน’ ซะตั้งนาน หานลี่พล่ามเสร็จก็เป็นเพื่อนร่วมทีม เพื่อนร่วมทีมพล่ามเสร็จก็ยังเป็นนายมาต่ออีก แต่ละคำใส่ร้ายจางเย่ทั้งนั้น โทษว่าที่แข่งแพ้ทีมเกาหลีครั้งนี้เป็นเพราะเขาเฉย พวกนายนี่ช่าง ‘นิ่งเงียบ’ เหลือเกินนะ! ถ้าแค่นี้ยังถือว่านิ่งเงียบ แล้วตอนพวกนายไม่นิ่งเงียบจะขนาดไหนวะ! แม่งไม่ไประเบิดเทียนอันเหมินเลยรึไง!?”
“ฮ่าๆๆๆ!” คอมเมนต์บนเฉียบ!”
“สุดยอด!”
“@หลิวอีเฟิง! พูดจาไม่รู้จักคิดก็ไสหัวไป! อย่ามาทำตัวน่าขายหน้าแถวนี้!”
“โค้ชหลิว วันนี้นายโคตรน่าผิดหวังเลย!”
“พวกนายคิดจะด่าคนอื่นก็ให้มันยุติธรรมหน่อย คนอื่นด่าพวกนายไม่กี่คำก็รับไม่ได้แล้วรึ? เรื่องนี้ฉันเป็นกลางนะ ถึงฉันเองก็รู้สึกว่าบทละครตลกของจางเย่มีปัญหา แต่อย่างน้อย จางเย่ก็มีขอบเขตกว่าพวกนายเยอะ เขาไม่เคยถูกด่าแล้ววิ่งไปฟ้องแม่ ประณาม เรียกร้องให้คนอื่นขอโทษ แล้วก็ไม่เคยเรียกระดมพลแฟนคลับ แต่เขาด่ากลับด้วยตรงๆ ด้วยตัวเอง! ไม่เหมือนกับพวกนาย! เทียบกันแล้วไม่ว่าจะด้านการประพฤติตนรึด้านการทำงาน พวกนายต่ำชั้นกว่าจางเย่เยอะ!”
“ขอโทษน้องสาวนายสิ!”
หลิวอีเฟิงเพิ่งจะโพสต์ข้อความลงเวยป๋อ โพสต์นี้ก็มีคนเข้ามากระหน่ำแสดงความคิดเห็นไปแล้วกว่าสองร้อยข้อความ ทำเอาหลิวอีเฟิงตกใจเฮือก ยิ่งพออ่านคอมเมนต์เหล่านั้นจบ เขาก็ถึงกับหน้าเขียว ในความคิดเห็นหลายร้อยข้อความเหล่านั้น ไม่มีใครสนับสนุนเขาแม้แต่สักคนเดียว มีแต่ด่าทอเขา!
เข้าสู่ช่วงตีรันฟันแทง!
สงครามอุบัติขึ้นแล้ว!
หลี่ฉีนักกีฬาปิงปองทีมชาติกล่าว “คว่ำบาตรจางเย่! ฉันคนนี้ขอระดมแฟนคลับตัวเอง จากวันนี้ไป จะไม่ดูรายการใดๆ ที่มีจางเย่มาข้องเกี่ยวอีก!”
ไม่ถึงอึดใจ แฟนคลับจางเย่ก็ออกโรง!
“เฮ้ พวก แล้วแฟนคลับนายล่ะ?”
“นี่ฉายเดี่ยวอยู่เหรอ? ไหนล่ะคนที่นายเรียกระดมพลมาน่ะ?”
“พวกเรารออยู่หลายนาทีแล้ว ไม่เห็นมีคนมาตอบเวยป๋อนายเลย นายคงเหงาน่าดูล่ะสิ พวกเราแวะมาช่วยนายแล้วกัน คอมเมนต์จะได้ไม่ว่างโล่งไง ไม่ต้องขอบใจหรอก เรียกพวกเราว่ายุวชนแดงแล้วกัน!”
“สหายหลี่ฉี พวกเราทำตัวเป็นแฟนคลับนายให้เอาไหม? นายจะได้ไม่ดูน่าอนาถขนาดนี้ไงล่ะ ไม่งั้นเรียกระดมพลไปแต่ไม่มีเสียงตอบรับสักแอะ มันออกจะน่าขายหน้าอยู่นา”
โคตรตอกหน้า!
พอหลี่ฉีเห็นคอมเมนต์เสียดสีพวกนี้ ก็แทบกระอักเลือด!
ในขณะเดียวกัน หานจ้าวกวงตำแหน่งกัปตันทีมฟุตบอลทีมชาติก็ออกมาแสดงจุดยืนเข้าข้างพวกปิงปองทีมชาติ “สนับสนุนโค้ชหลิวอีเฟิง เรื่องแบบนี้ทนไม่ได้จริงๆ เวลาที่ควรตอบโต้ก็ต้องตอบโต้ ไม่งั้นคนคงไม่รู้จักเกรงใจ ละครตลกของจางเย่มันล้ำเส้นเกินไป! ถึงหานลี่จะเอ่ยถึงนายตอนสัมภาษณ์สดไปหลายคำ นายก็จะมาด่าปิงปองเสียๆ หายๆ ไม่ได้!”
มีนักกีฬาฟุตบอลอีกคนโพสต์เวยป๋อตามมา “เห็นด้วยกับเหล่าพี่น้องทีมปิงปอง! จางเย่คนนี้ ฉันไม่เคยชอบเลย ได้แต่ ‘เหอะๆ’ !”
“โอ้ ฉันเจอใครหว่า?”
“หานจ้าวกวง? นายยังมีหน้าโผล่มาอีกเหรอ?”
“ตัวตีนเหม็นโผล่มาแล้ว!”
“ไสหัวกลับไป อย่ามาทำตัวน่าขายหน้าอุจาดตาแถวนี้ วันนี้อาจารย์จางมีเรื่องกับทีมปิงปอง เกี่ยวอะไรกับนายมิทราบ? วงการกีฬาสามัคคีกันขนาดนี้ตั้งแต่เมื่อไร?”
“มาเลยสิ มาคนหนึ่งก็ตบไปคนหนึ่ง!”
“ใช่ มาทีตบที!”
รองผู้ชนะเลิศการแข่งขันชิงแชมป์แบดมินตันระดับโลกในฤดูกาลที่แล้ว “@จางเย่ ขอเชิญนายมาขอโทษทีมปิงปอง!”
นักกีฬาเทนนิสหญิงคนหนึ่งที่ไม่นับว่ามีชื่อเสียงนัก “กีฬานั้นเป็นสิ่งที่สูงส่ง มีเกียรติ ให้ประโยชน์แก่สุขภาพ จะให้คนมาพาดพิงไม่ได้! ต่อไปนี้ จะไม่ดูรายการของจางเย่!”
“กีฬาเป็นสิ่งสูงส่ง พาดพิงไม่ได้?”
“ดังนั้นอาจารย์จางเกิดมาต้อยต่ำ ก็เลยพาดพิงได้งั้นสิ?”
“ทีมปิงปองพาดพิงจางเย่ก่อน แถมหัวหน้าโค้ชและลูกทีมก็ดิสเครดิตเขา นี่คือสูงส่งงั้นรึ? อย่างพวกนายนี่เรียกว่าสูงส่งงั้นรึ? งี่เง่าสิ้นดี!”
“พวกนายวงการกีฬาสามัคคีกันจริงนะ รวมหัวกันก่อกวนรึ? ได้! มาดูกันว่าพวกใครจะเยอะกว่า!”
“เธอไม่ดูรายการสักคนจางเย่ก็ไม่ขัดสนหรอก! ฉันเองก็จะไม่ดูการแข่งของเธออีกเหมือนกัน!”
“ตามเมนต์บน!”
“ตามเมนต์บน!”
“เอาเข้าบัญชีดำ!”
“ตามเมนต์บน!”
ความคิดเห็นที่เขียนว่า ‘ตามเมนต์บน’ เรียงต่อกันไปจนถึงข้อความสุดท้าย ดูแล้วมีนับพันคน ในบรรดานั้นมีหลายคนที่เป็นแฟนกีฬาเทนนิส แต่ต่อไปนี้พวกเขาจะไม่ดูการแข่งของคนผู้นี้แล้วจริงๆ!
นักกีฬาหญิงคนนั้นพอเห็นเหตุการณ์ก็ต้องตะลึงงัน!
ทีมบาสเกตบอล
ทีมว่ายน้ำ
ทีมรักบี้
นักกีฬาและเหล่าโค้ชมากมายต่างออกมาส่งเสียง!
แต่ก็ไม่เกิดประโยชน์อันใด เพราะทันทีที่พวกเขาโพสต์เวยป๋อ ก็ถูกข้อความด่าประณามและเสียดสีล้อเลียนถล่มกลับไปทันที! พวกเขาพูดมาหนึ่ง เหล่ากองทัพตอบไปร้อย พวกเขาด่ามาสอง ทัพเกรียนก็ด่ากลับไปพัน ดารานักกีฬาเหล่านี้ใช่ว่าจะไม่มีแฟนคลับสนับสนุน แต่จำนวนคนกลับเทียบกันไม่ติด อย่างไรเสียชื่อเสียงของนักกีฬาก็ย่อมไม่มีทางสู้กับดาราในวงการบันเทิงได้ ประเด็นสำคัญที่สุดคือ เรื่องคราวนี้เป็นเพราะเซี่ยงเซิง ‘ทุกอย่างดีหมด’ ของจางเย่ เพราะความประทับใจในเพลง ‘จดหมายถึงบ้าน’ ทำให้ผู้คนนับไม่ถ้วนที่เพียงผ่านมา หรือแม้แต่พวกคนที่เคยแอนตี้ยังผันตัวมาเป็นแฟนคลับแทน จางเย่ในวันนี้ชื่อเสียงท่วมท้น กระทั่งบรรดาแฟนคลับหลายคนของพวกนักกีฬา ก็เป็นฝ่ายหันมาสนับสนุนจางเย่!
มีดารานักกีฬาคนหนึ่งที่ใช้ถ้อยคำรุนแรง ทำให้ยอดแฟนกดติดตามลดลงจากห้าหมื่นคนเหลือสี่หมื่นหนึ่งพันคน! จำนวนแฟนคลับลดลงไปเก้าพันเต็มๆ!
“ไอ้พวกตัวตลก!”
“โง่เง่าเอ๊ย!”
“จะแข่งจำนวนคนเรอะ? มาเลย!”
“พวกนายคิดว่าแค่โพสต์ลงเวยป๋อแล้วจะชักจูงสังคมได้เหรอ? ไร้สาระ! ดูหน้าดูปากตัวเองสิ! จะอ้วกไหม?”
“ฉันก็ชอบทีมปิงปองนะ แต่ครั้งนี้ทีมปิงปองไม่มีเหตุผล เพราะฉะนั้น สะเออะหน้ามาเจอฉันด่าแน่!”
“วันนี้ฉันจะยอมเสียเวลากับพวกนายแล้วกัน!”
“วันนี้ ใครด่าจางเย่ต้องเจอฉัน!”
“แม่งยังกล้ามาประณาม? ได้สิ! มาดูกันว่าใครจะประณามใคร!”
“ไอ้ปัญญาอ่อน!”
ชาวเน็ตที่เคยวางตัวเป็นกลางนับไม่ถ้วนล้วนหันมาเข้าข้างจางเย่!
จำนวนคนมากมายเหลือเกิน! นับไม่หวาดไม่ไหว! ราวกับเป็นคลื่นมนุษย์!
นักกีฬาที่เข้าข้างทีมปิงปองต่างไม่คิดฝันว่าเหตุการณ์จะกลายเป็นเช่นนี้ ทุกคนล้วนตกตะลึง มองดูข้อความด่าทอที่หลั่งไหลมา มองดูจำนวนแฟนคลับที่ลดไปเรื่อยๆ ในที่สุดพวกเขาจึงตระหนักได้ถึงความต่างชั้นของแฟนคลับพวกตนกับของจางเย่! นี่มันไม่ใช่ระดับเดียวกันเลยแม้แต่น้อย! นับรวมแฟนคลับบนเวยป๋อของพวกเขาทั้งหมด เกรงว่ายังไม่ถึงครึ่งของจางเย่เลยด้วยซ้ำ!
เป็นแบบนี้ไปได้ยังไง?
พวกเขาใจหายวาบ!
เหตุการณ์กลับตาลปัตรเสียแล้ว!
ตอนนี้เอง หานลี่ก็ออกมาโพสต์เวยป๋อ “ผมเริ่มฝึกปิงปองตั้งแต่อายุแปดขวบ เข้าทีมตอนอายุสิบเอ็ด อายุสิบแปดก็เข้าทีมชาติไปแข่ง เคยได้บาดแผล กล้ำกลืนความทุกข์ยาก พวกคุณจะรู้อะไร? ตอนหน้าหนาวหิมะตกอุณหภูมิสิบกว่าองศาก็ต้องซ้อม หน้าร้อนอากาศอบอ้าวสามสิบกว่าองศาก็ต้องซ้อม บาดเจ็บก็ต้องซ้อม ป่วยไข้ก็ยังต้องซ้อม ปิงปองในใจผมก็เหมือนพ่อแม่ผม เป็นความศรัทธาของผม ผมไม่ยอมให้ใครก็ตามมาดูถูกปิงปองเด็ดขาด!”
มีคนจากวงการกีฬาลุกขึ้นมาอีก
โค้ชวงการฟุตบอลคนหนึ่ง “เป็นนักกีฬาทุกข์ยากลำบากมาก เป็นนักกีฬามันไม่ง่ายเลย!”
โค้ชทีมปิงปองคนหนึ่งกล่าว “ผมเห็นเสี่ยวหานโตมากับตา ทุ่มเทมาจนถึงตอนนี้ เด็กคนนี้พยายามเหลือเกิน บรรดาสมาชิกในทีมปิงปองทีมชาติล้วนทุ่มเทกันมากนัก พวกคุณเห็นพวกเขาแค่ตอนแข่ง แต่กลับมองไม่เห็นความลำบากเบื้องหลัง ตอนนี้ ยังมีคนจ้องจะดูหมิ่นปิงปองอีก? ผมไม่รู้เลยจริงๆ ว่าคนพวกนี้คิดอะไรอยู่!”
มีชาวเน็ตหัวเราะหยัน
“อย่าพูดเลย ยิ่งฟังยิ่งอยากจะอ้วก!”
“ฉันต่างหากที่ไม่รู้ว่าพวกนายคิดอะไรกัน!”
“มีแค่พวกนายที่ทุ่มเท? มีแค่พวกนายที่พยายาม? คนอย่างอาจารย์จางไม่พยายามหรือ? คนอย่างอาจารย์จางไม่ทุ่มเทหรือ? แล้วพวกนายไปด่าเขาแบบไม่มีเหตุผลก่อนทำไมล่ะ! เชี่ยเอ๊ย!”
“เพลง ‘จดหมายถึงบ้าน’ ที่จางเย่ร้อง เป็นเพลงที่ฉันฟังแล้วประทับใจที่สุดในหลายปีนี้ แต่กลับถูกพวกนายเอามาอ้างเป็นเหตุผลที่แข่งแพ้? ซ้ำยังด่าเพลงนี้อีก? แล้วมันทำไมล่ะวะ! ทำไมพวกนายด่าคนอื่นได้ คนอื่นจะด่าพวกนายบ้างไม่ได้?”
“ขยันขนาดนี้ยังแพ้? งั้นพวกนายก็เจียมตัวเยอะๆ สิ! กลับไปดูอาจารย์จางเย่ตีกับพวกเกาหลีซะบ้างนะ เคยแพ้สักครั้งที่ไหน!?”
คนในวงการกีฬายิ่งพูด เสียงชาวเน็ตที่เข้าข้างจางเย่ก็ยิ่งกราดเกรี้ยว!
ทันใดนั้น จู่ๆ เวยป๋อของจางเย่ก็มีความเคลื่อนไหว
จางเย่โพสต์ข้อความ “ทุกคนไม่ต้องด่าทีมปิงปองแล้วครับ!”
หลิวอีเฟิงตะลึง
หานลี่ยิ้มน้อยๆ ในที่สุดแกก็ออกมาจนได้!
เหล่าแฟนคลับจางเย่เองก็ชะงักไป
“อาจารย์จางมาแล้ว!”
“ไม่ต้องด่าแล้ว?”
“ทำไมกัน? ทำไมล่ะ?”
“หรือว่าจะขอโทษ?”
“อะไรนะ?”
“อย่าล้อเล่นน่า!”
“เป็นไปไม่ได้!”
คนอื่นในวงการกีฬาพลันสนใจทางนี้ทันที แต่ละคนมีท่าทีตื่นเต้น หลังจากเพิ่งถูกแฟนคลับจางเย่ด่ามาพักใหญ่จนพวกเขาหดหู่สุดขีด ในที่สุดตัวการก็ปรากฏกาย และห้ามปรามไม่ให้แฟนคลับด่าคน เห็นได้ชัดว่า นี่เป็นเพราะยอมแพ้ต่อแรงกดดันจนยอมออกมาขอโทษ! ดูเหมือนอิทธิพลชื่อเสียงของพวกเขายังคงยิ่งใหญ่เช่นเดิม! วันนี้คนในวงการกีฬาผนึกกำลังกันจนเป็นแรงกดดันมหาศาล ชนิดที่ต่อให้เป็นดาราระดับจางเย่ ก็ไม่อาจเมินเฉยต่อพวกเขาได้!
ในเวยป๋อคล้ายจะตกอยู่ในความเงียบสงัด ทุกคนต่างรอดูเวยป๋อของจางเย่ พวกเขาไม่เข้าใจเลยว่าทำไมจางเย่ถึงห้ามไม่ให้ด่าต่อ หรือว่าจะประนีประนอมแล้ว?
แต่โพสต์ต่อมาของจางเย่ กลับทำให้ชาวเน็ตทั้งหมดต้องลั่นหัวเราะอย่างบ้าคลั่ง!
จางเย่โพสต์ข้อความด้วยคำพูดอันเปี่ยมล้นคุณธรรม “อย่าด่าเลย เลิกด่าเถิด พวกคุณไม่รู้หรือครับว่าเหล่านักกีฬาปิงปองทีมชาติต้องพยายามกันหนักเพียงใด? ขนาดมีสมาชิกในทีมเป็นไข้หกสิบสององศาฯ แต่เพื่อความคาดหวังของแฟนคลับและผู้ชมมากมาย ก็ยังฝืนไข้ไปแข่ง! แม้นกระดูกมือทั้งสองแตกละเอียด ก็ยังกัดฟันฝืนโบกไม้ตีลูก! พวกเขาซ้อมหนักกันถึงวันละสี่สิบชั่วโมง แม้นมีแฟนคลับสามหมื่นล้านคนทั่วโลก ก็ไม่เคยหยิ่งผยอง! ทั้งยังจัดงานแข่งการกุศลทุกวันที่ยี่สิบเก้าและสามสิบกุมภาพันธ์ของทุกปี และบริจาคเงินค่าตั๋วเข้าชมทั้งสิ้นสองร้อยล้านล้านล้านดอลลาร์สหรัฐให้แก่เด็กๆ ชาวสวิตเซอร์แลนด์ที่ด้อยโอกาสทางการศึกษา! ดังนั้นอย่าได้แอนตี้ทีมชาติปิงปองของพวกเรากันอีกเลยนะครับ?”
หัวหน้าโค้ชหลิวอีเฟิงนิ่งอึ้ง!
หานลี่อึ้ง!
เหล่าสหายที่เข้าข้างวงการกีฬาก็อึ้ง!
ชั่ววินาทีนั้น พวกเขาแทบพ่นเลือดออกจากปาก!


[Go To Next Chapter]( ./93.md)