##บทที่ 836 ผู้ติดตามเวยป๋อสิบล้าน!
ค่ำคืนนั้น ท่วมท้นไปด้วยข่าว!
กำแพงเมืองจีนรายวัน : “รางวัลไมค์ทองคำสด ๆ ร้อน ๆ”
——หานเส้าข่าย เซี่ยวหัง จางเย่รับรางวัลไมโครโฟนทองคำสาขาพิธีกร!
ข่าวบันเทิงภาคใต้ : “สุนทรพจน์สะเทือนใจคน”
——จางเย่รับรางวัลสูงสุดของพิธีกรในปีนี้ สุนทรพจน์รับรางวัลสะเทือนใจคนทั้งงาน เรียกเสียงปรบมือได้กว่าหนึ่งนาที บรรยากาศในงานยากควบคุม หลายคนถึงกับน้ำตาร่วง!
ข่าวออนไลน์ : "จางเย่ที่ทุกคนทั้งรักทั้งชัง"
——ในพิธีประกาศรางวัลไมโครโฟนทองคำ จางเย่แสดงสุนทรพจน์บทหนึ่ง พลังเจตจำนงในถ้อยคำส่งผลต่อผู้คนในงานนับไม่ถ้วน ทำให้หลายคนได้ตระหนักว่าไหนเลยจางเย่จะน่าเกรงขามเพียงแต่งกลอนร่ายกวี เดิมทีเขาก็สามารถกล่าวสุนทรพจน์จนสะท้านฟ้าสะเทือนดินได้ ขณะเดียวกัน จางเย่ก็ยังคงเป็นจางเย่อยู่นั่นเอง เพียงขึ้นประโยคแรกมาก็เปิดศึกกับสองพิธีกรชื่อดังของ CCTV1 อย่างฟางกังและสวีซืออวี่แล้ว กล้องตัวหนึ่งบังเอิญจับภาพท่าทีของทั้งสองคนในตอนนั้นเอาไว้ได้ จางเย่ยืนยันสมญานามด้วยการล่วงเกินผู้คนอีกครั้ง ครั้นเห็นอย่างนี้ พวกเราหลายคนต่างพูดไม่ออก และอดคิดถึงคำกล่าวหนึ่งไม่ได้ว่า : ล่วงเกินคนสักวันนั้นไม่ยาก ที่ยากคือการล่วงเกินคนทุกวัน และจางเย่ก็เป็นคนประเภทนี้อย่างไม่ต้องสงสัยเลย เป็นดาราที่ทำให้พวกเราทั้งรักทั้งชังทั้งขำทั้งน้ำตาไหล!
“พิธีกรผู้โผงผางตรงไปตรงมา”!
“จางเย่ลั่นวาจา : ไม่ขออ่อนข้อ”!
“ชื่นชอบจางเย่ ไม่จำเป็นต้องมีเหตุผล”!
“หนึ่งฉากสุดโศกนาฏกรรมแห่งประวัติศาสตร์ ฟางกัง-สวีซืออวี่ อยู่ดี ๆ ก็มีเคราะห์” !
“นักข่าวสัมภาษณ์พนักงานในแผนกสถานีโทรทัศน์แห่งหนึ่งที่มาร่วมงาน : ยังคงไม่ชอบจางเย่ แต่สุนทรพจน์ของเขาบทนี้ เล่นเอาต้องปรบมือให้อย่างไม่มีทางเลือก”!
ข่าวคึกโครมร้อนแรง!
ในอินเทอร์เน็ตเองก็ไฟลุกเดือดพล่านอยู่นานแล้ว!
“อาจารย์จางวันนี้คุณแม่*โคตรเด็ดดวง!”
“เจอสุนทรพจน์บทนี้เข้าไปตายเรียบ!”
“ทำเอาฉันกดฟังเป็นสิบรอบ! สิบรอบเชียวนะ!”
“ฉันฟังจนร้องไห้เลย! ประทับใจมากจริง ๆ !”
“อาจารย์จางเย่ ขอบคุณนะ! ชื่นชอบคุณมาโดยตลอด ทั้งกลอนคุณ คำพูดของคุณ ล้วนมอบพลังและความกล้าให้ฉันได้ทุกครั้ง! คุณโคตรแจ่มเลย!”
พี่ชายดาบยักษ์หัวหน้ากองทัพแฟนคลับจางเย่นำพาคนเหล่านี้โพสต์ข้อความรัวเร็วราวกับบ้าคลั่ง ไม่นาน ก็พาให้คลิปตัดตอนเฉพาะช่วงสุนทรพจน์ของจางเย่ติดอันดับในหน้าเว็บ!
สิบอันดับยอดนิยม…
ห้าอันดับยอดนิยม…
จนกระทั่งติดพาดหัวเวยป๋อประจำวัน!
ชาวเน็ตหลายคนที่ก่อนหน้านี้ไม่ได้สนใจอะไรเกี่ยวกับงานประกาศรางวัลไมค์ทองคำก็ต่างสังเกตเห็น แล้วทยอยเข้ามาคลิกดู พอดูจบ พวกเขาถึงได้รู้ว่าพิธีประกาศรางวัลไมค์ทองคำที่เพิ่งจัดไปมีเหตุการณ์อย่างนี้เกิดขึ้น พวกเขาพลาดการถ่ายทอดสดไปเสียแล้ว!
“โอ๊ย เสียดาย!”
“ฉิ*หาย อดดูถ่ายทอดสด!”
“อยากจะตัดมือทิ้ง! ตะกี้ฉันมัวไปดูบอลทำไมกันฟะ!”
“ถ้ารู้ว่างานไมค์ทองคำนั่นจะมันขนาดนี้นะ ฉันแม่*ไม่ออกไปดูหนังหรอก ต่อให้ต้องเสี่ยงโดนเมียด่าตาย ฉันก็จะกลับบ้านมาดูถ่ายทอดสดให้ได้เลย!”
“ดูคลิปก็เหมือนกันแหละน่า! จางเย่เทพอีกแล้ว!”
“นี่สิถึงจะเป็นดารา! อย่างนี้สิถึงจะเป็นพิธีกร!”
“จากคนที่เกลียดมากลายเป็นคนที่เฉย ๆ วันนี้ขอกดไลค์ให้จางเย่”
“คนที่เฉย ๆ เปลี่ยนเป็นแฟนคลับ…”
“แฟนคลับเปลี่ยนเป็นแฟนพันธุ์แท้…”
จำนวนผู้ติดตามเวยป๋อของจางเย่เพิ่มขึ้นมหาศาลอีกครั้ง บวกกับการสั่งสมความนิยมจาก “ปลายลิ้น” และผลงานอื่น ๆ มาช่วงหนึ่ง ปัจจุบัน จำนวนผู้ติดตามเวยป๋อของจางเย่ทะลุถึงสิบล้านไปอย่างน่าตกใจ!
สิบล้าน!
ช่วงเวลาสั้น ๆ เพียงไม่กี่เดือน เพิ่มขึ้นไปไม่รู้ตั้งกี่เท่า !
ต้องรู้ด้วยว่า ดาราระดับ A เพียงไม่กี่คนเท่านั้นที่จะมีผู้ติดตามเวยป๋อถึงสิบล้านกว่าได้! ถึงแม้ชื่อเสียงโดยรวมของดาราไม่อาจดูจากฐานใดเพียงอย่างเดียวได้ แต่นี่ก็เป็นหนึ่งในวิธีประเมินความนิยมเช่นกัน และสามารถเป็นปัจจัยในการคิดคำนวณระดับชื่อเสียงโดยรวมของดาราได้!
ไม่ต้องสงสัยเลย ผ่านวันนี้ไป อันดับของจางเย่ในทำเนียบดาราอาจมีการเปลี่ยนแปลงอีกครั้ง!
……


บนถนน
จางเย่ขับรถไปกับต่งซานซาน
โทรศัพท์ดังขึ้น เป็นสายของที่บ้าน
“เย่น้อย” แม่พูดด้วยน้ำเสียงเจือความยินดี : “จะกลับบ้านกี่โมงเหรอ?”
จางเย่พูดยิ้ม ๆ : “อีกเดี๋ยวก็กลับแล้ว”
แม่ถาม : “กลับมากินข้าวบ้านไหม?”
จางเย่ : “ต้องกินสิ หิวตั้งนานแล้ว เดี๋ยวรอผมไปส่งซานซานก่อนนะ”
แม่ : “ซานซาน? เพื่อนร่วมชั้นลูกคนนั้นน่ะเหรอ? จะไปส่งทำไมเล่า พาเธอมากินข้าวบ้านเราสิ แม่กับพ่อของลูกทำกับข้าวไว้แล้วนะ ชวนเธอมาด้วยสิ”
“โอเค ผมถามเธอก่อนแล้วกัน” วางสายแล้ว จางเย่ก็หันไปมองทางที่นั่งข้างคนขับ อดไม่ได้ที่จะแอบมองไปยังชุดแนบเนื้อที่ถูกเข็มขัดรัดอยู่บนเรือนร่างของต่งซานซาน กล่าว : “แม่ฉันให้ชวนเธอไปกินข้าวที่บ้าน แวะไปสักเดี๋ยวสิ ไม่ค่อยไกลเท่าไหร่หรอก ไหน ๆ เธอกลับไปก็อยู่คนเดียวอยู่ดีนี่”
ต่งซานซานพูดพลางยิ้ม : “นายรู้ได้ไงว่าฉันอยู่คนเดียว?”
“หา? ที่บ้านยังมีคนอยู่เหรอ?” จางเย่ถาม
ต่งซานซานตอบ : “นายรู้ได้ไงว่าบ้านฉันยังมีคนอยู่?”
จางเย่รู้ว่าปากของเธอจะพูดความจริงเพียงไม่กี่ประโยค จึงกลอกตาพลางกล่าว : “ไม่เอาแล้ว ฉันจะจอดข้างทางแล้วเธอเดินกลับบ้านไปเลยไป”
“นายกล้าเหรอ” ต่งซานซานหัวเราะหึ : “ไปบ้านนายสิ คุณป้าชวนฉันทั้งที ถ้าฉันไม่ไป คงเสียมารยาทแย่”
รถมาถึงบ้านอย่างรวดเร็ว
เมื่อเดินเข้าไป ก็พบว่าแม่รออยู่ตรงนั้น เปิดประตูไว้คอยท่าอยู่นานแล้ว คงเห็นรถจางเย่จากทางหน้าต่างนั่นเอง
“พ่อ แม่” จางเสียงส่งเสียงทัก
พอต่งซานซานเข้าไปก็เอ่ยพลางยิ้มหวาน : “คุณป้า คุณลุง”
แม่พินิจมองเธออยู่ครู่ “ซานซาน ไม่เปลี่ยนไปจากสมัยเรียนเลยนะ ยังสวยเหมือนเดิม”
ตอนที่จางเย่เรียนมหาวิทยาลัย ใช้ภาษาเมืองหลวงมาบรรยายคือ “หัวร้อน” จนเป็นเหตุให้ต้องเรียกเชิญผู้ปกครอง แม่จึงได้ไปที่มหาวิทยาลัยอยู่หลายครั้ง และเคยได้เจอต่งซานซานอยู่สองหน เช่นเดียวกัน ต่งซานซานเองก็มีความประทับใจในตัวแม่ของจางเย่ ส่วนพ่อของจางเย่นั้นต่งซานซานไม่เคยเจอ พ่ออาจจะอาย เมื่อถูกเรียกพบผู้ปกครองจึงไม่เคยไป
พ่อเองก็ยิ้มแย้ม : “รีบไปล้างมือ กินข้าวเถอะ”
ต่งซานซานขานรับ : “ค่ะ”
“ยัยตัวแสบเฉินเฉินล่ะ?” จางเย่มองหา
พ่อชี้ไปที่ห้องนอน “กินเสร็จก็เข้านอนแล้ว”
จางเย่พูดฮึดฮัด : “ยัยเปี๊ยกจอมขี้เกียจนี่!”
แม่หัวเราะ : “เฉินเฉินเองก็เหนื่อยนะ เมื่อกี้ตอนฉันกับพ่อแกวุ่นทำกับข้าวอยู่ เฉินเฉินเป็นคนรับโทรศัพท์บ้านให้ตั้งเจ็ดแปดสายแน่ะ แกอย่าพูดไป แต่เฉินเฉินน่ะฉลาดจริง ๆ นะ ใครโทรมาเรื่องอะไรกี่สายก็ทวนได้หมดเลย มีสายจากยายแก ลูกพี่ลูกน้องแกอีกสองคน มีญาติผู้พี่แกด้วย แล้วยังมีที่อาจจะเป็นนักข่าวด้วย ไม่รู้ไปหาเบอร์บ้านเรามาจากไหน เฉินเฉินบอกว่าคน ๆ นั้นหลอกล่อเธออยู่ตั้งนาน สุดท้ายเฉินเฉินก็วางหูใส่ดื้อ ๆ เลย”
พ่อเองก็พยักหน้า : “เด็กคนนี้ ไหวพริบดีกว่าผู้ใหญ่อีก”
จางเย่รีบแทรก : “ทั้งสองคนรีบหยุดเลย อย่าไปชมยัยนั่นนักสิ วันดีคืนดีเกิดเหลิงขึ้นมาออกไปตามจับโจรบนถนนอีก บ้านเราเป็นเรื่องเลยนะ”
แม่รักเฉินเฉินมาก จึงไม่ชอบใจที่ได้ยินอย่างนั้น : “ยังไงก็ไม่ก่อเรื่องมากเท่าแกหรอก!”
เริ่มลงมือทานข้าว
จางเย่โกยอาหารใส่ปาก
ต่งซานซานค่อย ๆ กินทีละน้อย กินได้คำหนึ่งก็หยุดพูดประโยคหนึ่ง เพราะแม่ของจางเย่ไม่ค่อยปล่อยให้เธอได้กินเท่าไหร่ เดี๋ยวเดียวก็ยิงคำถามเรื่อย ๆ
แม่ : “ซานซาน ที่บ้านสบายดีไหม?”
ต่งซานซาน : “สบายดีค่ะ”
แม่ : “บ้านเธออยู่เขตมองโกเลียในใช่ไหม?”
ต่งซานซาน : “ใช่ค่ะ”
แม่ : “มีแฟนรึยังล่ะ?”
ต่งซานซาน : “แหะ ๆ ยังเลยค่ะ”
แม่ : “อืม ไม่เจอดี ๆ ไม่มีดีกว่านะ อาชีพพวกเธอน่ะ ต้องระวังเรื่องหาแฟน งานก็ยุ่งมากอยู่แล้ว จะให้ดีก็คงต้องหาคนในวงการเดียวกันนี่แหละ ถึงจะคุยภาษาเดียวกันรู้เรื่อง”
พ่อทนดูต่อไปไม่ไหว “เธอหยุดพูดหน่อยเถอะน่า ปล่อยให้เด็ก ๆ ได้กินข้าวดี ๆ เสียก่อน”
ต่งซานซานขำ “ไม่เป็นไรหรอกค่ะ”
ดูท่าทางแม่จะถูกใจต่งซานซาน รอจนกินข้าวเสร็จ ก็เริ่มชวนเธอคุยขึ้นมาอีก
สุดท้าย จางเย่ก็หาจังหวะ เรียกต่งซานซานไปที่ห้องจนได้
เขาเอ่ย : “แม่ฉันก็งี้แหละ พูดมาก”
“คุณป้าเป็นคนน่าสนใจนะ” ต่งซานซานหัวเราะ
จางเย่ผายมือไปในห้อง “นั่งตามสบายเลย”
ต่งซานซานผลักผ้าห่มที่กองอยู่ปลายเตียงออก ปรากฏเจอกางเกงในผู้ชายตัวหนึ่งอยู่ข้างใต้ ดูเหมือนจะเป็นกางเกงในใช้แล้วด้วย เธอไม่พูดไม่จา ใช้นิ้วชี้กับนิ้วโป้งคีบหยิบขึ้นมา แล้วเขวี้ยงทิ้งอย่างไม่ไยดี
จางเย่หน้าแดงแปร๊ดด้วยความอาย พลางพูดอย่างฉุนเฉียว : “อย่าโยนอะไรไปทั่วสิเธอนี่” แล้วรีบไปตะครุบเก็บ
ต่งซานซานยกขาไขว่ห้าง มองไปรอบ ๆ “บ้านนายทำเอาฉันแปลกใจแฮะ ดูไม่สมเป็นห้องนอนดาราระดับนายสักนิด”
จางเย่พูดยิ้ม ๆ : “ถูกต้อง ตอนนี้ลูกพี่ยาจกกว่าเธออีกนะ ได้ข่าวว่าเธอรับงานพรีเซนเตอร์สินค้าแล้วใช่ไหม? แถมยังมีงานแสดงโฆษณาด้วย? BTV ไม่แย่นะ ไม่ค่อยตั้งกฎจำกัดกับพิธีกรเท่า CCTV ”
ต่งซานซานเอ่ย : “ดังนั้นก็เลยว่าจะซื้อห้องล่ะ”
“ดีสิ เดี๋ยวฉันจะได้ไปอาศัยมั่ง” จางเย่ว่าไปเรื่อย
ต่งซานซานหัวเราะ “โอเคนะ มาอยู่เลย ถ้าไม่กลัวปาปารัสซี่ก็ตามสบาย”
จางเย่ขำ : “งั้นก็ช่างมันเถอะ”
“จริงสิ” ต่งซานซานพูดกับเขา : “พรุ่งจะเป็นคืนคริสมาสต์อีฟแล้วนะ ฉันกับเพื่อนในวงการจะจัดปาร์ตี้กัน ในกลุ่มน่าจะไม่มีศัตรูนายหรอก มีทั้งผู้หญิงผู้ชาย นายจะมาไหม?”
จางเย่จุ๊ปาก หลังจากนั่งลงก็กล่าวชี้แนะสอนสั่งอย่างจริงใจ : “ถ้าเธอว่างขนาดนั้นก็ไปทำอะไรให้เป็นเรื่องเป็นราวหน่อยไม่ดีกว่าเหรอ? จะไปฉลองอะไรกับเทศกาลต่างชาติเล่า? มา ซานซาน ฉันจะแจกแจงที่มาของคริสมาสต์ให้เธอฟังแบบวิทยาศาสตร์เลยนะ นานแสนนานมาแล้ว ทางพวกต่างชาตินั้นมี…”
ต่งซานซานขัดขึ้นอย่างพูดไม่ออก : “ก็ได้ ฉันไม่น่ามาคุยเรื่องนี้กับพวกคลั่งชาติอย่างนายเลย พอแล้ว ฉันรู้แล้วว่านายไม่ไปหรอก ถือว่าฉันไม่ได้พูดแล้วกัน” พูด ๆ อยู่ เธอก็หัวเราะขึ้นมา “นายนี่นะ ไม่เปลี่ยนไปจากเมื่อก่อนเลยสักนิด ใครยกเทศกาลต่างชาติมาคุยกับนายเมื่อไหร่นายก็ปัดอย่างไว”
จางเย่ยิ้มกว้าง : “ฉันมันคนชัดเจนแน่วแน่”
ต่งซานซานถอนหายใจ : “พวกเพื่อนร่วมชั้นของเราปีนั้น ใครจะคิดว่าสุดท้ายนายจะไปรุ่งที่สุด ดูตอนนี้สิ ขนาดรางวัลสุดยอดพิธีกรก็ได้มาแล้ว ยังจำได้ไหม? เมื่อก่อนเรายังเคยทำสำรวจกันเล่น ๆ อยู่เลย ความฝันสูงสุดคนในชั้นเรา 90% หลังเรียนจบ คือการคว้าเอาไมค์ทองคำอันทรงเกียรติมาให้ได้ ตอนนั้นให้ตายก็คงคิดไม่ถึง ว่านายจะเป็นคนแรกที่ทำสำเร็จ และยังใช้เวลาหลังเรียนจบไม่ถึงสองปีด้วยซ้ำ!”
จางเย่เอ่ยแผ่วเบา : “ฉันโชคดีน่ะ จริง ๆ นะ”
ต่งซานซานกล่าว : “จู่ๆ ฉันก็คิดถึงพวกเพื่อนร่วมชั้นเราขึ้นมาล่ะ ไม่รู้ว่าตอนนี้เป็นไงกันบ้าง ทำอะไรกันอยู่ ไว้นัดรวมรุ่นกันดีกว่า”
“ดี” จางเย่พยักหน้า แล้วย้อนรำลึกถึงอดีตขึ้นมา
โลกเปลี่ยนไปแล้ว
พวกเพื่อน ๆ จะยังเหมือนเดิมรึเปล่านะ?








[Go To Next Chapter]( ./34.md)