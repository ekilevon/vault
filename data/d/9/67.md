##บทที่ 870 : ต้าหงเผาดังแล้ว!
วันต่อมา
ในตอนเช้า
ขอเพียงอยู่ในเขตมณฑลเดียวกัน พัสดุด่วนก็ถึงที่หมายแทบทุกที่แล้ว
จางส่วงโทรมา “เย่น้อย ก็นึกว่าเธอส่งอะไรมา ที่แท้เป็นเครื่องสำอางกับมือถือนี่เอง แถมยังเป็นหยวนเหอรุ่นใหม่ล่าสุดอีก?”
จางเย่ยิ้ม “ได้รับของแล้วเหรอ?”
“ได้รับแล้ว” จางส่วงว่า “ของขวัญของเธอนี่มันจะแพงเกินไปแล้วนะ!”
จางเย่ “ยังไงก็ได้มาฟรีอยู่แล้ว”
จางส่วง “โอเค งั้นพี่สาวขอบใจนะจ๊ะ”
จางเย่ถาม “ธุรกิจร้านค้าออนไลน์ของพี่เป็นยังไงบ้าง?”
จางส่วงกล่าวด้วยน้ำเสียงสดใส “ตั้งแต่ใส่รูปภาพกับโฆษณาของเธอเข้าไปก็ขายดีมาตลอดตั้งแต่ปีที่แล้วเลยล่ะ ยิ่งเธอดังขึ้น ธุรกิจพี่ก็ยิ่งดีขึ้นตามไปด้วย”
“งั้นก็ดีแล้ว” จางเย่กล่าว “คราวหน้าพี่ก็ใช้รูปผมได้ตามสบายเลยนะ ถึงยังไงผมก็ไม่ได้สังกัดบริษัทไหนอยู่แล้ว ก็เลยไม่มีข้อห้ามอะไร”
ครู่ต่อมา เหยาเจี้ยนไฉก็ส่งข้อความมา
เหยาเจี้ยนไฉ : จาง ของถึงแล้ว
จางเย่ส่งข้อความกลับ : โอเค
เหยาเจี้ยนไฉ : ฮ่าๆ มี่มี่ฝากฉันมาขอบคุณนายล่ะ ยัยหนูนี่กอดมือถือรุ่นใหม่อะไรนั่นไม่ยอมปล่อยเลย พี่สะใภ้นายก็เปิดดูเครื่องสำอางแล้วนะ ลองใช้โฟมล้างหน้าสูตรน้ำนมแล้ว บอกว่าใช้ดีมาก
จางเย่ : ชอบก็ดีแล้ว
จากนั้นเสี่ยวหลวี่ก็ส่งข้อความมา : ขอบคุณค่ะอาจารย์จาง!
ต้าเฟย : ได้รับของแล้วครับ! อาจารย์จางผู้ยิ่งใหญ่!
โหวเกอ : ผู้กำกับจาง สวัสดีปีใหม่ครับ! ขอบคุณสำหรับมือถือ! ใช้ดีมากเลยครับ!
ศิลปินแห่งชาติจางเสียเองก็โทรมา “ขอบใจนะจางน้อย”
ซูน่า อาจารย์ภาควิชาภาษาจีนมหาวิทยาลัยเป่ยต้าถ่ายรูปโพสต์ลงบนเวยป๋อ เป็นรูปมือถือก่อนและหลังแกะกล่องพร้อมกับข้อความ “ขอบคุณของขวัญปีใหม่จากรองศาสตราจารย์จางนะคะ ชอบมากเลยค่ะ!”
จางหย่วนฉีเองก็ได้รับพัสดุแล้วเช่นกัน
ทว่าจางหย่วนฉีกลับส่งข้อความมาให้เขาเพียงสองคำ : ได้แล้ว
จางเย่ถาม : ใช้ได้ดีไหม?
เจ๊จาง : ก็พอแก้ขัดได้
จางเย่ขำเล็กน้อย เขารู้ดีว่าเจ๊จางในเวลาส่วนตัวก็มักจะเป็นแบบนี้ จึงไม่ได้ใส่ใจ หลังจากตอบข้อความของทุกคนเสร็จก็เก็บข้าวของ แล้วรีบไปทำงาน
……
บัดนี้เข้าสู่ช่วงเวลาก่อนเทศกาลตรุษจีน กลับมีงานโผล่มาจากไหนไม่รู้มากมาย จนทำให้ตารางงานของจางเย่พลันแน่นเอี๊ยดไปหมด
งานเลี้ยง…
ประชุมสิ้นปี…
งานโปรโมต ‘ปลายลิ้น’...
แล้วยังต้องตอบกลับงานโฆษณาอีก
จางเย่ต้องวิ่งวุ่นหัวหมุนอยู่ตลอดทั้งวัน
เรื่อยมาจนถึงเวลาฉายรายการตอนค่ำ คืนนี้ตอนใหม่ของ ‘จีนบนปลายลิ้น’ ออกฉายแล้ว เหล่าผู้ชมล้วนกดรีโมตไปยังช่อง CCTV14 เช่นเคย ที่ผ่านมา ‘ปลายลิ้น’ เป็นรายการที่ฉายเกี่ยวกับอาหาร ไม่ว่าจะเป็นตัวอาหาร หรือวัตถุดิบก็ตาม แต่วันนี้เป็นเรื่องราวเกี่ยวกับใบชาเป็นหลัก แม้จะบอกว่าการนำเสนอเรื่องใบชานั้นไม่ได้หลุดจากคอนเซ็ปต์รายการ แต่ประเด็นก็คือ กลับไม่มีใครเคยได้ยินชื่อใบชาชนิดนี้มาก่อน
“ภายในบริเวณอุทยานอู่อี๋ซานมีอารามไร้นามแห่งหนึ่ง ไม่มีธูปไหม้ปักกระถาง รุ่งเช้าวันนี้ หลวงจีนน้อยฮุ่ยจื้อตื่นนอนตามปกติ และไปตักน้ำพร้อมกันกับศิษย์พี่…”
“บนหน้าผา มีต้นแม่พันธุ์ชาเขียวชอุ่มขึ้นอยู่”
“ชาชนิดนี้มีชื่อเรียกว่าต้าหงเผา มีลักษณะเป็นเส้นยาวและขมวดเป็นเกลียวตรงส่วนปลาย ใบชามีสีเขียวและแดงสลับกัน ดูเป็นสีเขียวอมน้ำตาลมันวาวสดใส น้ำชาที่ชงจะมีสีส้มอมเหลืองใสเป็นประกาย คุณภาพอันโดดเด่นของชาชนิดนี้คือกลิ่นที่หอมราวกับดอกกุ้ยฮวา สามารถคงความหอมได้นาน เป็น ‘เสน่ห์แห่งหินผา’ อย่างแท้จริง ทั้งยังมีสรรพคุณมากเหนือชาทั่วไป อาทิ ช่วยให้สดชื่น คลายความเหนื่อยล้า แก้ร้อนใน ขจัดแบคทีเรีย ช่วยขับสารพิษ ป้องกันโรค ช่วยในการย่อยอาหาร ช่วยในการลดน้ำหนักเพื่อความงามและสุขภาพ และยังช่วยป้องกันมะเร็ง ลดคลอเลสเตอรอลในเลือด ต้านอนุมูลอิสระ และสรรพคุณอื่นๆ”
“แม้จะชงไปเจ็ดถึงแปดครั้งแล้ว ต้าหงเผาก็ยังคงไม่เสียรสชาติดั้งเดิม”
“ชาอู่หลงเหรอ? ทำไมฉันไม่เคยได้ยิน?”
“เพราะนายรู้น้อยรึเปล่า!”
“ฉันรู้น้อยเรอะ? พ่องสิ ฉันนี่แหละคนแถบอู่อี๋ซาน!”
“เมนต์บน พูดดีๆ หน่อย”
“เชี่ย ฉันติดมาจากจางเย่ นี่ฉันเป็นคนท้องถิ่นอู่อี๋ซานจริงๆ นะ ใบชาที่อู่อี๋ซานก็มีที่ไม่เลวบ้าง ขึ้นชื่อบ้าง แต่ก็ไม่เห็นจะเคยมีต้าหงเผาอะไรนี่นะ!”
“ใช่ๆ ฉันก็เป็นคนท้องที่ ไม่มีใบชาต้าหงเผาจริงๆ บ้านฉันเป็นร้านขายชา ปู่กับพ่อฉันทำงานด้านนี้มาทั้งชีวิต ถ้ามีชาอู่หลงต้าหงเผาอยู่จริงก็ไม่มีทางที่ฉันจะไม่รู้จัก รายชื่อพวกชาอู่หลงนั่นให้ฉันท่องกลับหลังยังได้!”
“แต่ ‘ปลายลิ้น’ ไม่ได้ว่างั้นนี่”
“พูดผิดรึเปล่า?”
“ชงไปเจ็ดแปดครั้งก็ยังมีรสชาติ? เหลวไหลทั้งเพ! สามครั้งก็จืดสนิทแล้ว!”
“ถ้าเป็นอย่างที่ ‘ปลายลิ้น’ ว่ามาจริงๆ งั้นไม่ถือว่าชานี่เป็นอันดับหนึ่งในประเทศเลยรึไง! จะดีขนาดนั้นได้ไง! อีกอย่างแม้แต่คนท้องที่ก็ยังไม่รู้จักเลยเนี่ยนะ?”
“เป็นไปไม่ได้หรอก รายการของอาจารย์จางเคร่งจะตายไป ไม่มีทางผิดพลาดง่ายๆ แบบนี้แน่!”
บังเกิดการถกเถียงกันในโลกออนไลน์ไม่หยุด และยิ่งคนถกเถียง กระแสก็ยิ่งรุนแร
พวกคนที่ไม่ชอบจางเย่ก็อาศัยจังหวะนี้โจมตีเขา
“จางเย่มันก็สักแต่พูดไปเรื่อย!”
“ต้าหงเผาอะไร? กุขึ้นมาทั้งเพ!”
“มีใบชานี้ที่ไหนกัน!”
“รายการนี้แม่งไร้ความรับผิดชอบเป็นบ้า!”
“นี่มันหลอกลวงผู้ชมแล้วโว้ย!”
“ต้นชาที่ไปขึ้นอยู่กลางป่าเขาเนี่ยนะ ดื่มอร่อยก็แปลกแล้ว!”
และแล้วในที่สุด คนท้องถิ่นบางส่วนรวมถึงเหล่าพ่อค้าชาก็พาออกมาโพสต์บนเวยป๋อ
เถ้าแก่ร้านใบชาฝูเจี้ยนคนหนึ่ง “ต้าหงเผา? ขอโทษที่ไม่รู้จักนะ ไม่เคยได้ยินเลยจริงๆ”
พ่อค้าชาอู่หลงอู่อี๋ซานรายหนึ่ง “ฉันก็เหมือนกัน มีชาดีขนาดนี้อยู่ด้วยเหรอ? ถ้าดีอย่างที่รายการว่า มีต้นแม่เหลือในโลกแค่ไม่กี่ต้น กับมีกลิ่นและรสชาติเลอเลิศขนาดนั้นจริงๆ มันจะไม่มีราคาสูงทะลุฟ้าไปเลยเหรอ? ไม่มีทางที่จะไม่มีใครรู้จักหรอก”
ผู้เชี่ยวชาญจากสมาคมชาเองก็ปรากฏตัวออกมา “มันคือชาอะไรหรือ?”
ขณะเดียวกัน ‘ปลายลิ้น’ ก็ถูกคลื่นกระแสวิพากษ์วิจารณ์ถาโถมเข้าใส่ ทั้งตอแหลเอย ไร้ความรับผิดชอบเอย รายการแหกตาเอย ติดเป็นป้ายคำด่าให้กับพวกเขา!
……
ที่บ้าน
เหยียนเทียนเฟยรีบติดต่อหาจางเย่
ในสาย น้ำเสียงของเหยียนเทียนเฟยร้อนรน “อาจารย์จางน้อย เธอเห็นในอินเทอร์เน็ตหรือยัง? เรื่องต้าหงเผานี่มันอะไรกัน? ไม่มีชาชนิดนี้จริงๆ งั้นหรือ?”
จางเย่หัวเราะเบาๆ “เป็นพวกเขาต่างหากที่ไม่รู้อะไร”
เหยียนเทียนเฟยกล่าวอย่างงุนงง “แต่นั่นคนในธุรกิจชาทั้งนั้นเลยนะ พวกนั้นก็ไม่รู้หรือ?”
จางเย่กล่าว “ผอ.เหยียน คุณก็รู้ว่า แต่ไหนแต่ไรมาผมไม่เคยทำรายการหลอกลวงแม้แต่เรื่องเดียว ชานี้มีจริงไม่ผิดแน่ เพียงแต่คนรู้ค่าของมันมีไม่มากเท่านั้น”
ฟังจบ เหยียนเทียนเฟยก็วางใจแล้ว “ฉันว่าแล้ว คนอย่างจางน้อยไม่เคยทำเรื่องให้คนผิดหวังหรอก ตกลง ฉันเข้าใจแล้ว ไม่จำเป็นต้องออกประกาศฉุกเฉินสินะ?”
จางเย่กล่าว “ไม่จำเป็นมั้งครับ? รอดูก่อนเถอะ ให้ผมจัดการเอง”
เหยียนเทียนเฟย “ได้ จะสิ้นปีแล้ว ทนลำบากอีกหน่อยนะ”
จางเย่หัวเราะกล่าว “คงต้องอย่างนั้นล่ะครับ”
ในอินเทอร์เน็ตยังคงวิพากษ์วิจารณ์กันอย่างเผ็ดร้อน
บัดนี้ ‘ปลายลิ้น’ ได้เผชิญกับวิกฤตด้านความเชื่อมั่นเป็นครั้งแรก
เรื่องราวอันเป็นประเด็นร้อนดำเนินต่อเนื่องไปถึงวันต่อมา
เรตติ้งของ ‘ปลายลิ้น’ นั้นสูงเกินไป ถือเป็นรายการสารคดีอันดับหนึ่งของประเทศไปแล้ว แม้ภาพเพียงช็อตเดียวก็สามารถดึงดูดสายตาผู้ชมทั้งประเทศได้ ดังนั้นคำที่ไม่เคยได้ยินมาก่อนอย่าง ‘ต้าหงเผา’ จึงย่อมดึงดูดความสนใจของผู้คนนับไม่ถ้วน ด้วยเหตุนั้นจึงมีพ่อค้าชาต้นตำรับ หรือแม้กระทั่งคนชั้นแนวหน้าจากสมาคมชาและองค์กรเกี่ยวกับชาระดับชาติ ก็โผล่หน้ามากันให้ควั่ก บางคนถึงกับเร่งรุดนั่งเครื่องบินมาไกลเป็นพันลี้ เหตุการณ์เหล่านี้ทำให้เจ้าหน้าที่เขตอุทยานอู่อี๋ซานต้องตกตะลึง!
เมื่อคนของอุทยานเขตอู่อี๋ซานเห็นดังนั้น ก็ได้แต่พาคนเข้าไปให้พื้นที่ ความจริงแล้วแม้แต่เจ้าหน้าที่อุทยานหลายคนก็ไม่รู้ว่ามีต้นแม่ของชาพวกนี้อยู่ เพราะไม่ใช่สิ่งสะดุดตา จึงไม่เคยมีใครสนใจ ไม่งั้นตอนที่ขายให้จางเย่คงไม่ตกลงไปอย่างเปรมปรีดิ์เช่นนั้น แถมยังคิดว่าจางเย่เป็นคนมีเงินสมองกลวงเสียอีก!
ค้นพบอารามวัดแล้ว
ค้นพบต้นแม่ของชาแล้ว
พ่อค้าชาเริ่มทำการสำรวจ ผู้เชี่ยวชาญเริ่มทำการตรวจสอบ “ต้นแม่ชาเหล่านี้ มีอายุอย่างน้อยก็มากกว่าร้อยปี!”
ข้อเท็จจริงนี้ ทำให้หลายคนตะลึงพรึงเพริด!
ก่อนหน้านี้ เจ้าอาวาสวัดเก็บเกี่ยวใบชาส่วนใหญ่ให้จางเย่นำกลับเมืองหลวงไปหมดแล้ว แต่ก็ไม่ใช่ทั้งหมด พวกเขายังคงเก็บไว้เล็กน้อย ซึ่งน้อยมาก และไม่รู้ว่าพวกพ่อค้าและผู้เชี่ยวชาญด้านชาพูดเรื่องอะไรกัน สุดท้ายก็ได้แต่ให้ชิมชาจากต้นแม่ต้าหงเผาในอาราม
หลังจากได้ลองลิ้มชิมรส ทุกคนก็ต้องตื่นตระหนก!
“สวรรค์!”
“นี่มันชาอะไรกันนี่!”
“เป็นเรื่องจริง! ที่ ‘ปลายลิ้น’ บอกเป็นความจริง!”
“นะ...นี่มัน..”
“นี่เป็นชาอู่หลงชั้นยอดจริงๆ ด้วย! ซ้ำยังมีกลิ่นหอมที่ชาอู่หลงชนิดอื่นไม่มีอีก! รสชาติหอมหวน! อบอวลเต็มปาก! เป็นชาชั้นหนึ่งอย่างแท้จริง!
“มีของแบบนี้บนโลกด้วย?”
“พระอาจารย์ ในอารามท่านยังมีอีกไหม? ผมขอเหมาหมด!”
หลวงจีนของอารามรูปหนึ่งตอบ “พวกเราไม่มีแล้ว”
เหล่าพ่อค้าชาตรงไปหาคณะกรรมการจัดการสถานที่ท่องเที่ยวทันที “เรื่องต้นชาพวกนี้ พวกเราขอซื้อทั้งหมด พวกคุณเรียกราคาเท่าไหร่ก็บอกมา!”
แม้แต่เหล่าผู้เชี่ยวชาญเรื่องชายังต้องตะลึง!
แต่เมื่อได้ยินคำตอบของคณะกรรมการ ทุกคนก็ต้องผิดหวัง “ชาต้นแม่พวกนี้ อาจารย์จางเย่ซื้อไปหมดแล้ว”
“หา?”
“ได้ไงอ่ะ?”
“ไม่เหลือสักต้นเลย?”
“ไอ้หยาเสียดายชะมัด!”
ทุกคนต่างปวดใจ ต่างร่ำร้องคร่ำครวญ!
แต่พวกเขาไม่รู้ว่าทางคณะกรรมการนี่แหละที่อยากจะร้องไห้ยิ่งกว่า เพราะพอเห็นปฏิกิริยาของเหล่าพ่อค้าและผู้เชี่ยวชาญเหล่านี้ ทุกคนก็เข้าใจแล้วว่าใบชานี้นั้นไม่ใช่ชาธรรมดาสามัญ แถมยังมีสมาชิกคนหนึ่งได้ทดลองชิมด้วยตนเอง แม้บัดนี้กลิ่นชาก็ยังอบอวลอยู่ในห้วงคิด! แต่จะทำอย่างไรได้เล่า? ก็พวกเขาขายกรรมสิทธิ์ของต้นชาเหล่านี้ไปแล้ว! ไม่มีเหลือแล้ว!
ข่าวเรื่องนี้แพร่กระจายออกไปอย่างรวดเร็ว
เหล่าพ่อค้าและผู้เชี่ยวชาญ พอกลับไปแล้วก็ยังอดไม่ได้ ต้องชมเชยความเลอเลิศของชาชนิดนี้อย่างทนไม่ไหว
ชาวเน็ตพากันตกตะลึง!
“อะไรนะ?”
“ดีเลิศขนาดนั้นเชียว?”
“ไม่มั้ง?”
“ทำไมจะเป็นไปไม่ได้ คนของสมาคมใบชาออกมาตรวจสอบความจริงแล้วนะ!”
“ต้าหงเผาเป็นเรื่องจริงหรอกเรอะ?”
“งั้นทำไมถึงไม่มีใครรู้จักล่ะ?”
“นั่นสิ ทำไมถึงมีแต่ทีมรายการจีนบนปลายลิ้นที่รู้ล่ะ? อีกอย่างชื่อต้าหงเผานี่มาได้ยังไง? ใครเป็นคนตั้ง?”
“ฉันยังไม่เชื่อหรอกนะ ถ้าเกิดพวกผู้เชี่ยวชาญกับพ่อค้าชาช่วยกันปั่นล่ะ?”
“จะเป็นไปได้ยังไง? แค่สองวันนี้ก็มีพ่อค้าชากับคนรักชาจำนวนมากไปตรวจสอบถึงที่ตั้งหลายรอบแล้ว! ต้องจริงอยู่แล้วสิ!”
“แต่ว่าทำไมถึงมีแต่จางเย่ที่รู้เรื่องนี้ล่ะ?”
ในวันที่สาม ก็เกิดเรื่องใหญ่ขึ้นจนได้
ใหญ่ชนิดที่แม้แต่จางเย่ก็คิดไม่ถึง
ศาสตราจารย์ประวัติศาสตร์ของมหาวิทยาลัยฝูเจี้ยนพบบันทึกโบราณเกี่ยวกับต้าหงเผาจากเอกสารหายากในสมัยชิงชุดหนึ่ง แม้เอกสารนี้จะเสียหายจนข้อความจำนวนมากหายไป แต่ก็ยังเหลือคำประเภท “ภูเขาอู่อี้” “ต้าหงเผา” “เครื่องบรรณาการ” “จักรพรรดิ” แต่ด้วยความเสียหายของเอกสาร ทำให้ไม่มีข้อมูลเกี่ยวกับที่ตั้งและรายละเอียดอื่นๆ เอกสารชิ้นนี้จึงไม่มีคนสนใจกระทั่งปัจจุบัน!
นี่คือการค้นพบที่แสนอัศจรรย์!
ศาสตราจารย์ท่านนั้นโพสต์เอกสารทางประวัติศาสตร์นั้นลงในโลกออนไลน์ “จางเย่เป็นรองศาสตราจารย์ของมหาวิทยาลัยปักกิ่ง เรื่องนิสัยส่วนตัวฉันไม่ขอวิจารณ์ แต่ในด้านความรู้และความขยัน ฉันเชื่อเขาเต็มหัวใจ ดังนั้นจึงได้ไปรื้อข้อมูลจำนวนมาก จนพบว่ามีชาที่เรียกว่าต้าหงเผาอยู่จริง ความจริงแล้วชาชนิดนี้ถูกกล่าวถึงครั้งแรกในสมัยชิง ซึ่งหลงเหลือแค่อักษรกระท่อนกระแท่น แต่ก็สอดคล้องเป็นอย่างดีกับคำบรรยายของชาต้นแม่ของต้าหงเผาใน ‘จีนบนปลายลิ้น!’ ”
และข้อมูลนี้ก็ทำให้โลกออนไลน์ลุกเป็นไฟ!
เหล่าพ่อค้าชาบ้าคลั่ง!
ผู้เชี่ยวชาญบ้าคลั่ง!
คนรักชาก็บ้าคลั่ง!
“จริงๆ ด้วย!”
“เชี่ย ชาต้าหงเผาเป็นถึงเครื่องบรรณาการเลยงั้นเรอะ?”
“ชามีชื่อมาก? แม้แต้องค์จักรพรรดิยังโปรดปราน?”
“สุดยอด! แม่งโคตรสุด!”
“เชี่ย! ของดีเลิศขนาดนั้นเชียว?”
“ที่แท้ต้าหงเผานี่เป็นของดีจากยุคเก่างั้นเหรอเนี่ย!”
“ชาชื่อดัง!”
“มีต้นแม่เหลือแค่ไม่กี่ต้น? งั้นราคาจะชั่งละเท่าไหร่?”
“ชั่งละ? ตลก! ใครเขาขายกันเป็นชั่ง! มีเอกสารยืนยันแบบนี้ ซื้อขายเป็นตำลึงยังแทบเป็นไปไม่ได้ น่าจะขายกันหลักกรัมเท่านั้นละ!”
“หือ?”
……
จางเย่ผู้ยังอยู่ที่บ้านเองก็ยังตกตะลึง ในโลกเก่าของเขากับโลกใบนี้มีความแตกต่างกันอยู่บ้าง ประวัติของต้าหงเผาเองก็แตกต่าง อย่างเช่นที่หน้าผาซึ่งต้นชาเติบโตนั้นไม่มีอักษรจารึก แต่กลับมีเอกสารทางประวัติศาสตร์แทน
หนังสือพิมพ์ลงข่าวกันมืดฟ้ามัวดิน
แม้แต่ในช่องข่าวยังพูดถึง
“ยอดแห่งชาปรากฏโฉม!”
“ต้าหงเผาที่ถูกลืมเลือนในประวัติศาสตร์”
“เครื่องบรรณาการสมัยชิง ‘ต้าหงเผา’ หวนสู่โลกหล้า!”
“ผลงานต่อวัฒนธรรมชาติของจีนบนปลายลิ้น!”
ต้าหงเผา!
ต้าหงเผา!
ต้าหงเผา!
ทั้งในข่าวและในอินเทอร์เน็ตล้วนเต็มไปด้วยคำคำนี้
ที่บ้าน
แม่กับพ่อต่างอ้าปากค้างเมื่อได้ยินข่าว
ทันใดนั้น แม่เขาก็หันมา เตะถุงชาที่อยู่ใต้โต๊ะกาแฟเบาๆ ชี้นิ้วพร้อมกับเบิกตากว้าง “เย่น้อย ชาบรรณาการสมัยชิงที่เขาพูดถึงกันนี่ ไม่ใช่...ไม่ใช่ไอ้ชาถุงใหญ่ที่แกเอามารอบที่แล้วใช่ไหม?”
จางเย่หัวเราะ “ใช่แล้ว”
พ่ออ้าปากค้าง “ไอ้ชาที่แกไม่ยอมให้พวกเราดื่มต่อหลังถ้วยแรกน่ะนะ?”
จางเย่ “ใช่”
พ่อถามอีก “นี่คือเครื่องดื่มที่จักรพรรดิสมัยชิงดื่ม?”
จางเย่ขำ “น่าจะนะ อันนี้ผมเองก็ไม่รู้”
“ไอ้หยาแม่จ๋า!” แม่ของจางเย่ตกตะลึง รีบก้มลงหยิบถุงชาต้าหงเผาออกมาอย่างระมัดระวัง ความเคลื่อนไหว ความหวงแหนของเธอนั้นเปรียบเสมือนกำลังอุ้มเด็กน้อยอย่างไรอย่างนั้น “เร็ว! ซ่อนเร็ว! รีบซ่อนเร็ว!”
จางเย่หัวเราะ “ผมเอาไปเก็บไว้ถุงใหญ่แล้ว ที่เหลือนี่ไว้กินเองเท่านั้น จะซ่อนทำไม?”
แม่จ้องเขม็ง “งี่เง่า ไม่ให้ซ่อนได้ยังไง! ตอนนี้เราเป็นแค่คนกลุ่มเดียวที่มีต้าหงเผา! นี่มันของวิเศษ! ของวิเศษที่มีแต่องค์จักรพรรดิจะได้ลิ้มรสเชียวนะ!”


[Go To Next Chapter]( ./68.md)