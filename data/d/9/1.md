##บทที่ 804 : ‘จีนบนปลายลิ้น’เปิดม่าน!
คืนนั้น
ทีมรายการ ‘ออกมาเต้น’ จัดแถลงข่าว
ในงานแถลงข่าว โปสเตอร์โฆษณาขนาดใหญ่ถูกติดไว้ทั่วบริเวณ มองเห็นประโยคคำขวัญโฆษณาอยู่ทุกหนแห่ง เช่นเดียวกันกับเหล่าผู้จัดรายการและทีมงาน รวมทั้งฮั่วตงฟาง ฟ่านเหวินลี่ เสิ่นลี่ลี่ เหล่าโค้ชชื่อดัง ต่างนั่งอยู่กับผู้กำกับใหญ่สวีอี้เผิงและผู้ช่วยผู้กำกับพร้อมพิธีกรอย่างเฉินเหยี่ยบนเวที เผชิญหน้ากับนักข่าวจากหนังสือพิมพ์และโทรทัศน์กว่าสี่สิบคน
เริ่มต้นการแถลงข่าวด้วยคลิปแนะนำรายการ
ก่อนที่สวีอี้เผิง เฉินเหยี่ย และโค้ชทั้งสามจะออกมาเล่าเรื่องราวระหว่างการถ่ายทำ
สุดท้าย คือช่วงตอบคำถามสื่อ
นักข่าวชายคนหนึ่งยกมือขึ้นถาม “ผู้กำกับสวีครับ ออกมาเต้นเข้าสู่ช่วงอัดรายการแล้ว ทุกคนเองอยากทราบถึงวันเวลาออกอากาศแล้วล่ะ”
สวีอี้เผิงยิ้ม “กำหนดเวลาไว้แล้ว เป็นวันที่สิบธันวาคม สองทุ่มคืนวันศุกร์ ออกมาเต้นจะมาพบกับทุกคนครับ”
นักข่าวหญิงถาม “ประมุขฮั่วคะ สองปีมานี้คุณเอาแต่ถ่ายละคร แทบไม่ปรากฏตัวบนรายการบันเทิงเลย ในเมื่อครั้งนี้เข้าร่วมรายการ ‘ออกมาเต้น’ อยากทราบว่าคุณมีความเห็นเกี่ยวกับรายการแสดงความสามารถแบบนี้เป็นยังไงคะ? อัดรายการวันแรก พวกคุณทุกคนรู้สึกอย่างไรบ้าง?”
ฮั่วตงฟางยิ้มน้อย ๆ “ถ้าให้อธิบายกันจริง ๆ อย่างนั้นก็ต้องใช้คำว่า ‘เกินคาด’ สองคำนี้ล่ะครับ รายละเอียดการอัดรายการ วันนี้ผมคงบอกเล่าอะไรไม่ได้ รอวันที่สิบธันวา ทุกคนจะได้เห็นด้วยสายตาตัวเอง เชื่อว่าต้องทำให้สหายทุกท่านรู้สึกเกินคาดเช่นเดียวกับผมอย่างแน่นอน จริงสิ ในรายการยังมีการ ‘แดนซ์แบทเทิล’ ของผมกับอาจารย์เหวินลี่ด้วย ต้องดูให้ได้นะครับ”
ฟ่านเหวินลี่เองก็ยิ้มตาม
คำถามในตอนแรกล้วนแต่ธรรมดาสามัญ หากทว่าไม่ทราบตั้งแต่เมื่อใด บรรยากาศในการแถลงข่าวกลับเปลี่ยนแปลงไป
นักข่าวคนหนึ่งโพล่งคำถาม “จากแหล่งข่าวไม่เปิดเผยที่มาแจ้งว่าการผลิตรายการ ‘ออกมาเต้น’ นั้นไม่ราบรื่นแม้แต่น้อย มีปัญหาเกิดขึ้นตั้งแต่ต้น เช่นเรื่องเวที เรื่องทีมงานจัดฉากผิดพลาด ที่ผมถามก็คือ การจาก CCTV1 ไปของอาจารย์จางเย่ ส่งผลกระทบต่อทุกคนมากขนาดนี้เชียวหรือครับ? ถ้าหากเป็นจางเย่ทำหน้าที่ของผู้จัดรายการและผู้กำกับ ขั้นตอนการผลิตน่าจะราบรื่นกว่านี้มากใช่ไหม?”
เฉินเหยี่ยขมวดคิ้ว
เสิ่นลี่ลี่เองก็รู้สึกไม่สบายใจนัก
หมายความว่ายังไง? ไม่มีจางเย่ พวกเราก็ทำรายการไม่ได้แล้ว?
ความจริงคำถามของนักข่าวนี้ไม่ได้ไร้เหตุผลเสียทีเดียว เพราะรายการก็มีปัญหาระหว่างการผลิตมากจริง ๆ สวีอี้เผิง เฉินเหยี่ย และทุกคนในรายการ แทบทั้งหมดเพิ่งเคยได้ทำรายการประกวดความสามารถขนาดใหญ่เช่นนี้เป็นครั้งแรก ความแตกต่างของงบการผลิตสิบล้านและร้อยล้านไม่ใช่แค่จำนวนเงิน ลักษณะรายการเองก็ไม่เหมือนเดิมแม้แต่น้อย สวีอี้เผิง เฉินเหยี่ย และคนอื่น ๆ ล้วนไม่เคยมีประสบการณ์ จึงต้องใช้การลองผิดลองถูก ซึ่งก็ผิดพลาดไปหลายครั้งระหว่างการทำงาน
สวีอี้เผิงมองนักข่าวคนนั้นก่อนว่า “ผมคงไม่ต้องพูดถึงเรื่องประสบการณ์ของอาจารย์จางและผลงานในด้านรายการบันเทิง การอำลาของเขา พวกเราเองก็เสียใจ แต่นี่คือสิ่งที่ทางสถานีฯ และผู้บริหารเป็นคนตัดสินใจ ในเมื่อผมรับงานชิ้นนี้แล้ว ผมเองก็ต้องทำงออกมาให้ดีที่สุดเช่นกัน ยิ่งไปกว่านั้น การเตรียมการผลิตของรายการย่อมไม่มีทางราบรื่น แต่แม้ว่าจะมีปัญหาที่ไม่คาดคิด แต่ก็ไม่ได้เกินความคาดหมายอะไรครับ หึ ๆ ถึงแม้ผมจะมีประสบการณ์ในการกำกับการแสดงในรายการคืนส่งปี แต่ผมเองก็ไม่ใช่คนไร้ประสบการณ์ในรายการบันเทิงเช่นกัน อีกทั้งยังมีทีมงานผู้เชี่ยวชาญทั้งกลุ่มคอยสนับสนุน ดังนั้นรายการจะออกมาเป็นอย่างไร ทุกคนจะได้เห็นในวันออกอากาศครับ”
นักข่าวอีกคนถาม “คาดการณ์ว่ายอดวิวของ ‘ออกมาเต้น’จะอยู่ที่เท่าไหร่ครับ?”
สวีอี้เผิงตอบ “ฮ่า ๆ พวกเราย่อมต้องหวังว่ายิ่งมากยิ่งดีล่ะครับ”
นักข่าวหญิงวัยกลางคนกล่าว “ได้ยินว่าอาจารย์จางเย่จาก CCTV14 เองก็เตรียมออกอากาศรายการในวันเดียวกัน อยากทราบว่าพวกคุณมองเรื่องนี้อย่างไรบ้างคะ?”
สวีอี้เผิงหรี่ตามองเธอ “จริงเหรอ? ผมไม่ได้สนใจ”
นักข่าวหญิงถาม “หมายความว่าคุณไม่ใส่ใจกับคู่แข่งของคุณงั้นเหรอคะ?”
เฉินเหยี่ยฟังคำถามก็สอดเข้ามา “คู่แข่งของพวกเรา คือรายการบันเทิงที่ออกอากาศในช่วงเวลาเดียวกัน รวมไปถึงรายการอื่น ๆ ที่ออกคนละช่วงเวลาด้วย แต่สารคดีไม่ได้อยู่ในความสนใจของเราอยู่แล้ว”
ฟ่านเหวินลี่พอฟังก็หันไปมองเฉินเหยี่ยข้าง ๆ แวบหนึ่ง ยังไม่พูดอะไรต่อ
สื่อทุกค่ายฟังเข้าใจดี!
นี่คือสารท้ารบ!
ไม่เพียงแต่ท้าทายรายการบันเทิงทั่วประเทศ ต่อจางเย่ก็เห็นความเป็นอริได้อย่างชัดเจน อีกฝ่ายไม่เห็นจางเย่กับรายการของเขาในสายตาแต่แรก!
ทันใด สวีอี้เผิงก็วางระเบิดต่ออีกลูก “ผมยังมีเรื่องประกาศที่นี่อีกเรื่องหนึ่ง สปอนเซอร์ชื่อรายการของเรา ขายไปให้กับบริษัทน้ำแร่ฉวนเหอครับ!”
สำหรับค่าสปอนเซอร์ สวีอี้เผิงไม่ได้พูดถึง แต่หลังการประชุมแถลงข่าวจบ ก็มีนักข่าวได้ข้อมูลที่เที่ยงตรง!
น้ำแร่ฉวนเหอจ่ายค่าสปอนเซอร์ไปร้อยล้าน!
ราคาเดียวกับเดอะวอยซ์!
……


ในเน็ต
ชาวเน็ตจำนวนมากถึงกับต้องออกมาส่งเสียงวุ่นวาย!
“หนึ่งร้อยล้าน?”
“เชี่ย ทำไมเยอะจังวะ? คิดว่าแค่ห้าสิบล้านแน่ะ!”
“ก่อนนี้ไม่ใช่ขายให้กับเจ้าอื่นไปแล้วเหรอ? ทำไมเปลี่ยนเจ้าล่ะ? มีบริษัทที่ยอมจ่ายเงินร้อยล้านให้กับสปอนเซอร์ชื่อรายการจริงดิ?”
“ราคาระดับเดียวกับเดอะวอยซ์!”
“พวกนายว่าออกมาเต้นก้าวข้ามเดอะวอยซ์ได้จริงเหรอ?”
“ไม่รู้สิ แต่ดูกระแสแล้ว ออกมาเต้นโคตรมาแรง!”
“สุดยอดเลย รายการระดับร้อยล้านของประเทศเรามาอีกรายการแล้ว ต่อไปค่าสปอนเซอร์ร้อยล้านจะกลายเป็นเส้นแบ่งระหว่างรายการบันเทิงทั่วไปกับรายการระดับยักษ์รึเปล่านะ?”
“ข่าวนี้โคตรแรง!”
“มาแรงแบบนี้ ใครก็หยุดไม่อยู่จริง ๆ!”
หน้าข่าว เวยป๋อ ล้วนแต่เต็มไปด้วยเรื่องของ ‘ออกมาเต้น’!
……


CCTV14
เหล่าผู้ปั่นงานล่วงเวลา พอได้ยินข่าวนี้ยังต้องตะลึงงัน
จางจั่วไม่อยากจะเชื่อ “สปอนเซอร์ร้อยล้าน? มากขนาดนี้เชียว?”
เสี่ยวหวังนึกอิจฉา “รายการห่วย ๆ ได้ราคาถึงร้อยล้าน?”
ถงฟู่เบ้ปาก “ค่าโฆษณาขนาดนี้ พวกเขาจะคุ้มเหรอ?”
“นักโฆษณาถึงกับยอมจ่ายขนาดนี้” ฮาฉีฉีส่ายหน้า “พวกเรายังจะพูดอะไรได้? ไปทำงานเถอะ ยังไงเรื่องที่ CCTV1 ทำก็ไม่เกี่ยวกับเรา จะออกข่าวอีกกี่รอบเกาะกระแสอีกกี่ครั้ง เราก็ไม่เกี่ยว”
จางจั่วยิ้มขื่น “ใครบอกว่าไม่เกี่ยวเล่า เวลาออกอากาศของพวกเรา คุณลืมแล้วเหรอ?”
ฮาฉีฉีถอนหายใจ
ขณะนั้น จางเย่กลับมาจากห้องอัดพอดี บอกกับทุกคนว่า “คลิปโฆษณารายการและพากย์เสียงเรียบร้อยหมดแล้ว ขอคนช่วยอัพโหลดส่งให้ดูกันภายในหน่วยงานหน่อยครับ อ้อ อย่าลืมใส่เวลาออกอากาศล่ะ เราจะเริ่มโฆษณาได้เลย!”
ซื้อโฆษณา ว่าจ้างหน้าม้า นี่ล้วนแต่เป็นวิธีการโฆษณารายการ
ฮาฉีฉีรายงานสถานการณ์ของ ‘ออกมาเต้น’ ให้จางเย่ทราบในทันที
เมื่อได้ยินเรื่องค่าสปอนเซอร์ จางเย่ไม่ขมวดคิ้วแม้แต่นิด กล่าวว่า “เอาล่ะ ผมทราบแล้ว รีบทำงานของเรากันก่อนเถอะ จะสนใจว่าพวกเขาทำอะไรไปทำไม?”
“อื้อ”
“รับทราบ”
ทุกคนเริ่มทำคลิปเปิดตัว
แน่นอน ทุกคนนั่งดูคลิปด้วยกัน การพากย์และตัดต่อล้วนเป็นจางเย่ทำและตัดสินใจ ไม่มีใครรู้ว่าคลิปโฆษณาจะเป็นอย่างไร เนื่องจากไม่เคยมีใครดูมาก่อนเช่นกัน ในความคิดของพวกเขา ก็คงเป็นแค่สารคดีทั่ว ๆ ไปที่ไม่มีอะไรน่าสนใจให้ติดตาม แต่พอเห็นคลิปตัดต่อโฆษณาแค่ไม่กี่นาทีนี้ต่อหน้า ทุกคนก็ต้องตะลึง
ทุ่งข้าวในนา
เห็ดสนกลางหุบผา
อาหารหรูหราในจานที่ควันลอยกรุ่น
ภาพเหล่านี้ ล้วนทำให้ทุกคนต้องตระหนก
“เอ๋?”
“ไม่ใช่มั้ง!”
“นี่พวกเราถ่ายเหรอ?”
“เอ๋ เราถ่ายจริง ๆ เหรอ? ทำไมฉันรู้สึกไม่คุ้นเลยล่ะ? มุมนี้ฉันจำได้นะ ไม่ใช่ที่ถ่ายกันที่หินก้อนใหญ่ตรงเชิงเขานั่นไม่ใช่เหรอ? ทำไมสวยขนาดนี้ล่ะ? ทำไมซูมใกล้ขนาดนี้ได้ล่ะ? ตัดต่อแบบนี้ก็ได้เหรอ?”
“นี่คือผลงานของกล้อง HD?”
“เชี่ย ทำไมมันชัดแบบนี้ฟระ? เห็นเงากระเพื่อมหลังไอร้อนด้วย ปีกของแมลงตัวเล็ก ๆ นั่นที่บินผ่านต้นสนยังเห็นอ่ะ?”
“ทำไมไม่เหมือนสารคดีเรื่องอื่นที่เราเคยดูเลยล่ะ?”
“นั่นสิ นี่มัน…”
ขณะนี้เองที่ทุกคนจึงเพิ่งตระหนักเป็นครั้งแรกว่ารายการที่ตนเองใช้เวลาถ่ายทำกว่าสองเดือนนั้นแตกต่างจากสารคดีทั่ว ๆ ไปจริง ๆ!
ส่วนจะว่าดีกว่าหรือแย่กว่าสารคดีอื่นอย่างไร?
ทุกคนเองก็ไม่รู้ การทำรายการสารคดี เดิมทีก็ไม่ได้มีสูตรสำเร็จอะไรอยู่แล้ว ในเมื่อผู้กำกับจางทำแบบนี้ ทุกคนก็ทำตามคำสั่งเขา ส่งงานไปตามนั้น
อัพโหลดลงเน็ต
ติดต่อฝ่ายโฆษณา
ติดต่อฝ่ายออกอากาศของ CCTV14
ชั่วขณะนั้นเอง ‘จีนบนปลายลิ้น’ก็ได้เปิดตัวทั้งโปสเตอร์และคลิปโฆษณาลงสู่ตลาดเป็นครั้งแรก นี่ยังเป็นการเปิดม่าน เผยให้คนทั้งโลกได้พบกับ ‘จีนบนปลายลิ้น’ เป็นครั้งแรกอีกด้วย!


************************************************************************************************
รางวัลกิจกรรมเดือนมิถุนายน อัพโหลดวันละสองตอนถึงวันที่ 10 สิงหาคม 2019


[Go To Next Chapter]( ./2.md)