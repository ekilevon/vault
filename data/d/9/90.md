##บทที่ 893: คืนส่งปี BTV สำนึกขอบคุณ!
เวลาสี่ทุ่ม
รายการคืนส่งปี BTV ปิดฉากลงอย่างสวยงาม!
ด้านหลังเวที จางเย่ที่เพิ่งลงจากเวทีตามมาสมทบกับเหยาเจี้ยนไฉและต่งซานซาน ซึ่งแสดงจบไปก่อนหน้าเพียงครู่เดียว
“จางน้อย!” เหยาเจี้ยนไฉโบกมือให้เขาอย่างตื่นเต้นมาก “ทางนี้!”
จางเย่ตรงไปหาพลางถอดชุดแสดงออก หัวเราะเจื่อน “เหงื่อแตกไปทั้งตัวเลย!”
เหยาเจี้ยนไฉหัวเราะร่า “นั่นสิ ใครจะคิดว่าอยู่ๆ พวกเราจะต้องแสดงจริงๆ!”
“แล้วมันก็จบลงไปอย่างสวยงาม!” ต่งซานซานหัวเราะพลางกล่าวเสริม “ละครตลกวันนี้สนุกจริงๆ ฉันเพิ่งรู้ว่าที่แท้การแสดงตลกมันมีเสน่ห์ขนาดนี้!”
จางเย่ว่า “ติดใจแล้วเหรอ?”
เหยาเจี้ยนไฉรีบพูด “คราวหน้าไม่เอาแบบนี้แล้วนะ โคตรหวาดเสียว!”
จางเย่พูดบ้าง “ยังจะมีคราวหน้าอีก? คราวหน้าใครมาขอให้ฉันขึ้นเวที ฉันก็ไม่ขึ้นแล้ว!”
ผ่านความเครียดและการใช้พลังใจไปอย่างหนักหน่วง เมื่อคนทั้งสามลงจากเวทีจึงล้วนอ่อนล้า! จางเย่ต้องการจะหาที่นั่งพักอย่างหมดแรง!
ขณะที่พวกเขากำลังพูดคุยกัน ทันใดนั้น ก็พลันมีคนมากมายกรูเข้ามา
สิบคน
ยี่สิบคน
สามสิบคน
ห้าสิบคน
ในกลุ่มคนเหล่านั้น มีหูเฟย โหวเกอ โหวตี้ เสียวหลวี่ ต้าเฟยและพวกอดีตเพื่อนร่วมงานเก่า หัวหน้าเก่า อีกทั้งยังมีผู้กำกับใหญ่รายการคืนส่งปี BTV อย่างฉางเสี่ยวเลี่ยง รองหัวหน้าสถานี รองผู้กำกับรายการคืนส่งปีทั้งสี่ รวมถึงสตาฟรายการคืนส่งปีอีกหลายคน ตั้งแต่ช่างแต่งหน้า คนเดินของ ไปจนคนเตรียมฉากและอุปกรณ์
พวกจางเย่ทั้งสามนิ่งอึ้ง
คนทั้งกลุ่มเดินเข้ามา ไม่มีใครพูดจา
แล้วฉับพลันนั้นก็มีคนยกมือขึ้น ทุกคนในที่นั้นต่างยกมือ ตามมาด้วยเสียงปรบมือดังกึกก้อง!
ฉางเสี่ยวเลี่ยงปรบมือ!
รองหัวหน้าสถานีปรบมือ!
หูเฟยปรบมือ!
คนทั้งหมดทุ่มเทใจปรบมือให้กับทั้งสามอย่างอบอุ่น!
เสียวหลวี่ตื่นเต้นจนน้ำตาคลอ “อาจารย์จาง! อาจารย์เหยา! อาจารย์ซานซาน! พวกคุณสุดยอดมากค่ะ!”
“ละครยอดเยี่ยมมาก!”
“ขอบคุณ!”
“อาจารย์จาง ขอบคุณมาก!”
“อาจารย์ซานซาน แสดงได้เยี่ยมจริงๆ!”
“พวกคุณร้ายกาจมาก!”
เสียงปรบมือดังสนั่น!
เสียงปรบมือดังกึกก้องไม่หยุดยั้ง!
ในแววตาของสตาฟรายการคืนส่งปี BTV เต็มไปด้วยความรู้สึกขอบคุณ!
ทางสามคนมองหน้ากัน แล้วจางเย่ก็กล่าว “พูดเกินไปแล้วครับ พูดเกินไปแล้ว ที่งานสำเร็จได้ในครั้งนี้ ไม่ได้เป็นเพราะพวกเราแค่สามคน แต่เป็นเพราะการร่วมแรงและความพยายามของทุกคนต่างหาก!”
รองผู้กำกับหญิงคนหนึ่งปรบมือด้วยรอยยิ้ม “ถ้าไม่มีพวกคุณอยู่ ต่อให้พวกเราร่วมแรงพยายามกันแค่ไหนก็ไม่มีประโยชน์หรอกค่ะ! นี่ไม่ใช่เรื่องที่คนมากแล้วจะทำสำเร็จได้!”
ฉางเสี่ยวเลี่ยงตรงเข้าไปเขย่ามือจางเย่ “อาจารย์จาง เหนื่อยคุณแล้ว!”
จางเย่หัวเราะ “เพื่อรับใช้ปวงประชา”
หูเฟยเองก็พูดกับต่งซานซาน “ซานซาน ทำได้ดีมาก!”
ต่งซานซานยกยิ้มมุมปาก “พี่หู ฉันไม่ได้ทำให้ทีมรายการ ‘เซียนเกะเป๊ะเนื้อ’ ของเราขายหน้าใช่ไหมคะ?”
โหวเกอเอ่ยแทรกทันที “เธอทำให้พวกเราได้หน้าต่างหาก!”
“ยอดเยี่ยมมาก!” ต้าเฟยยกนิ้วให้!
รองหัวหน้าสถานีก็เข้าไปจับมือเหยาเจี้ยนไฉ “อาจารย์เหยา ขอบคุณมาก!”
เหยาเจี้ยนไฉตอบทันที “อย่าเกรงใจกันแบบนี้สิครับ”
แต่ไม่ว่าพวกจางเย่จะพูดยังไง ทุกคนก็ยังคงไม่ลดละ ขอบคุณพวกเขาไม่หยุด ทีมรายการที่เสร็จภารกิจหน้าฉากแล้วก็ต่างมารวมตัวกันรอพวกเขา ต้อนรับทักทายพวกเขาอยู่ตรงนี้ นั่นก็เพราะทุกคนต่างท่วมท้นไปด้วยความรู้สึกอันมากมายเกินบรรยาย!
ขอบคุณ?
นี่ไม่ใช่แค่พูดขอบคุณคำเดียวแล้วจะจบสิ้นได้!
กับต่งซานซานยังพอว่า อย่างน้อยเธอก็เป็นพิธีกรของ BTV และยังอยู่ในทีมรับผิดชอบรายการคืนส่งปี การที่รายการเกิดเหตุไม่คาดฝันแล้วเธอมาช่วยก็ถือว่าสมเหตุสมผลแล้ว แต่จางเย่กับเหยาเจี้ยนไฉไม่ใช่ การแสดงของพวกเขาจบไปนานแล้ว และยังสำเร็จอย่างงดงามที่สุดด้วย ถึงกับสามารถสยบการแสดงของรายการคืนส่งปีในช่วงเวลาเดียวกันของช่องอื่นๆ ได้อย่างราบคาบ นับว่าช่วยเหลือรายการคืนส่งปี BTV ได้มากเกินพอ แต่พอเกิดเรื่อง ฉางเสี่ยวเลี่ยงและคนอื่นยังไปขอร้องพวกเขาอีก ที่พวกเขาฝืนรับปาก เตรียมบทละครกะทันหัน เร่งแต่งสคริปต์ เตรียมฉากเตรียมอุปกรณ์กันอย่างฉุกละหุกนั้น เป็นเรื่องที่ขอบคุณกันประโยคสองประโยคก็จบสิ้นกันได้หรือ? นี่ย่อมเป็นเรื่องที่ไม่อาจตอบแทนได้จนตลอดกาล!
ทันใดนั้น ฉางเสี่ยวเลี่ยงก็ได้รับโทรศัพท์สายหนึ่ง “ฮัลโหล? อาจารย์ฉี...ครับ...ใช่ครับ...จางน้อย? เขาอยู่ข้างๆ ผมนี่แหละครับ...ใช่...เดี๋ยวผมส่งสายให้เขานะครับ”
จางเย่หันมอง
ฉางเสี่ยวเลี่ยงยื่นโทรศัพท์ให้ “อาจารย์ฉีน่ะ”
จางรีบรับมาคุย “อาจารย์ฉี”
น้ำเสียงของฉีไห่อิงฟังดูแจ่มใสขึ้น “เมื่อกี้ผมได้ดูละครตลกแล้วนะ อาจารย์จาง ขอบคุณมาก ฝากขอบคุณอาจารย์เหยากับอาจารย์ต่งด้วย”
จางเย่หัวเราะ “ไม่ได้ทำให้คุณเสียชื่อใช่ไหมครับ?”
ฉีไห่อิงก็หัวเราะ “ละครตลกของคุณดีกว่าผมอีก! พอได้ดูการแสดงของคุณ แค่สามนาทีแรกผมก็วางใจแล้ว ตอนนี้ ก็ผ่าตัดอย่างสบายใจได้สักที”
จางเย่ตะลึง “ผ่าตัด? ร้ายแรงรึเปล่าครับ?”
“ทำบอลลูนน่ะ แค่ผ่าตัดใส่ขดลวดเพื่อไปขยายหลอดเลือดหัวใจ ไม่เท่าไรหรอก” ฉีไห่อิงกล่าวอย่างอารมณ์ดี
จางเย่รีบพูดทันที “งั้นขอให้คุณหายดีในเร็ววันนะครับ เดี๋ยวผมจะหาโอกาสไปเยี่ยม”
ฉีไห่อิง “ได้ ไว้มีโอกาส เรามาทำละครตลกด้วยกัน!”
จางเย่ “ตกลงครับ เป็นเกียรติผมแล้ว!”
นี่เป็นการขึ้นเวทีแสดงละครตลกครั้งแรกของจางเย่ หากไม่ลองก็ไม่รู้ แสดงไปหวาดเสียวไป การแสดงละครตลกนั้นไม่ใช่เรื่องง่ายจริงๆ ดังนั้นเขาจึงเคารพนักแสดงตลกอาวุโสผู้นี้มาก
วางสายเสร็จ จางเย่ก็หันไปบอกยิ้มๆ “ตาเหยา ซานซาน อาจารย์ฉีฝากขอบคุณพวกเธอมาแน่ะ”
ต่งซานซานยิ้ม “ขอบคุณแค่นายก็พอแล้ว”
เหยาเจี้ยนไฉพูดบ้าง “นายเป็นคนจัดการการแสดงตั้งแต่ต้นจนจบอยู่คนเดียว ที่จริงพวกเราสองคนก็แทบไม่ได้ช่วยอะไรเลย”
ละครตลกในวันนี้ จางเย่ก็นำมาจากละครตลกปีล่าสุดในรายการคืนส่งปี CCTV ของคณะ Mahua FunAge[1] ชื่อชุดการแสดงก็คือ ‘จัดไป’ นำแสดงโดยเสิ่นเถิง[2]และหม่าลี่[3] ความจริงแล้วละครตลกเรื่องนี้จัดเป็นสุดยอดละครตลกของ Mahua FunAge แต่ยังไม่ใช่ชิ้นงานชั้นเอกของคืนส่งปี CCTV ไอ้สนุกมันก็สนุกอยู่ แต่ก็ยังห่างชั้นจากระดับคลาสสิก แต่สาเหตุที่จางเย่ตัดสินใจเลือกเรื่องนี้ ก็เพราะความเหมาะสม ถึง ‘จัดไป’ จะไม่ได้เป็นผลงานชิ้นโบแดง แต่ก็เหมาะเอามาเล่นละครวันนี้ที่สุด! ดังนั้นเมื่อคิดถึงละครตลก จางเย่จึงเลือกเรื่องนี้อย่างไม่มีลังเล!
ดูจากการตอบสนองในห้องส่งก็เห็นชัดเจน ผลลัพธ์ดีมาก!
ดีชนิดเหนือความคาดหมาย!
และนี่ก็ยังทำให้จางเย่รู้ซึ้งถึงสัจธรรมข้อหนึ่งว่า ผลงานหลายชิ้นที่เกือบดีในโลกเดิม ในโลกนี้อาจไม่ใช่แค่เกือบดีเสมอไป เมื่อได้มาอยู่ในเวลา สภาพแวดล้อม และโอกาสที่เหมาะสม มันก็สามารถกลายเป็นผลงานระดับคลาสสิกได้เช่นกัน! เช่นเดียวกับ ‘จัดไป’ ในวันนี้ ที่ในโลกเดิมไม่ได้โด่งดังอะไร แต่กลับถูกพวกจางเย่ เหยาเจี้ยนไฉ และต่งซานซานสามคนนำมาแสดงจนได้ผลลัพธ์เช่นนี้! จางเย่ซึ่งมองจากบนเวทีไม่รู้สึกแปลกใจเลยที่เห็นผู้ชมจำนวนมากหัวเราะจนแทบจะขาดใจ
และแน่นอน เมื่อมีคนหัวเราะขำ ย่อมมีคนที่เดือดดาล
อย่างเช่น——พวกนักกีฬาปิงปองทีมชาติ!
*************
1.开心麻花 Mahua FunAge ก่อตั้งในปี 2003 เป็นบริษัทเอกชนซึ่งทำธุรกิจเกี่ยวกับการแสดงตลก ครองตลาดวงการตลกในจีน จำนวนผู้ชมมากกว่า 1,000 ที่นั่งต่อรอบ ทำการแสดงมากกว่า 50 เมือง และมีการแสดงมากกว่า 1,200 รอบต่อปี
2.沈腾 เสิ่นเถิง นักแสดงและนักแสดงตลกชาวจีน เกิดที่เมืองฉีฉีฮาร์ มณฑลเฮยหลงเจียง,1979
3.马丽 หม่าลี่ นักแสดงชาวจีน เกิดที่เมืองตานตง มณฑลเหลียวหนิง, 1982


[Go To Next Chapter]( ./91.md)