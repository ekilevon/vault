##บทที่ 837 ไปเป็นกรรมการสอบสัมภาษณ์?
วันเสาร์
เมื่อเช้าพอเข้าไปตรวจทำเนียบดาราล่าสุดดู ชื่อของจางเย่มีการเปลี่ยนแปลงอีกครั้งตามคาด โดยไต่ขึ้นไปอีกหนึ่งอันดับอย่างเงียบเชียบ เข้าใกล้แถวหน้าของดาราระดับ B ขึ้นทุกที การไต่ขึ้นนี้ไม่ใช่เรื่องง่ายเลย ส่วนใหญ่มาจากยอดรวมชื่อเสียงที่ได้จาก ‘ปลายลิ้น’ ก่อนหน้านี้ บวกกับข้อมูลชื่อเสียงจากการได้รางวัลและสุนทรพจน์รับรางวัลที่แพร่ไปทั่วประเทศเมื่อวาน จึงทำให้ขยับขึ้นไปหนึ่งอันดับอีกครั้ง
ชื่อเสียงของจางเย่ตอนนี้อยู่ในช่วงพุ่งขึ้นอย่างรวดเร็ว ทั้งสื่อ และประชาชนมากมายต่างให้ความสนใจเขา ยิ่งในเวลาแบบนี้ เรื่องเล็ก ๆ น้อย ๆ ของจางเย่ก็ยิ่งทำให้สะสมชื่อเสียงได้มาก ทุกการกระทำโหมเพลิงให้ยิ่งรุนแรงขึ้น เขาเองก็เพิ่งจะคว้าโอกาสหายากนี้เอาไว้ได้ ทำให้ชื่อเสียงของเขาทวีขึ้นไม่หยุดหย่อน นี่มันเหมือนกับหุ้นไม่มีผิด เมื่อหุ้นเข้าสู่ช่วงขาขึ้น ราคายิ่งปรับเพิ่มความสนใจลงทุนก็ยิ่งมาก เมื่อความสนใจลงทุนยิ่งมากราคาตัวมันก็จะยิ่งเพิ่ม ก่อให้เกิดมูลค่าราคาที่สูงขึ้นทุกที แต่หากราคาชะงักหรือเริ่มปรับตัวลดลง การคิดจะดึงให้กลับมาปรับตัวขึ้นอีกครั้งนั้น นับเป็นเรื่องที่ยากยิ่งแล้ว วงการบันเทิงก็เช่นเดียวกัน ดาราหลายคนที่ดังเพียงชั่วข้ามคืนก็เริ่มต้นเช่นนี้ ดังนั้นโอกาสเช่นจางเย่ทุกวันนี้จึงหายากยิ่งนัก
แฟนคลับคับคั่ง!
ชื่อเสียงเพิ่มไปอีกขั้น! สูงขึ้นทุกที!
จางเย่เองก็อารมณ์ดี ฮัมเพลงเสียงแหลมสูงตลอดทางไปทำงาน “อ่าาอ๊าาา——ยา ลา ซัว——นั่นคือที่ราบสูงทิเบตแดนสวรรค์——”[1]
พอเถอะ
ท่าทางจะยังไม่สูงปานนั้น
……


CCTV
เมื่อรถของจางเย่มาถึง ก็เริ่มถูกกล่าวขวัญโดยคนจำนวนไม่น้อยจากช่องอื่น
“จางเย่มาแล้ว!”
“รางวัลไมค์ทองคำนั่น คิดไม่ถึงจริง ๆ ว่าเขาจะได้ไป!”
“นั่นสิ แค่ได้รับการเสนอชื่อเป็นครั้งแรกก็ว่าสุดยอดแล้ว แถมยังเผชิญกับความเคลือบแคลงและแรงกดดันกดดันขนาดนั้นอีก? ฉันนึกว่ายังไงกรรมการคงไม่ตัดสินมอบรางวัลให้พิธีกรจอมหาเรื่องอย่างนี้เสียอีก”
“แต่ว่าสุนทรพจน์นั่นพูดแล้วทำเอาคนเลือดเดือดได้จริง ๆ ”
“ฮ่า ๆ ฉันได้ยินมาว่าหลังพิธีประกาศรางวัลจบ อาจารย์ฟางกังแห่ง CCTV1 สาปแช่งตลอดเลย อาจารย์จางเย่ ‘ซุกซน’ เกินไปแล้วนะ!”
“สาปแช่งแล้วไงล่ะ ? แม้แต่ผู้บริหารสถานียังคุมจางเย่ไม่อยู่ ขนาด SARFT ยังเคยหมดหนทางกับเขา อาจารย์ฟางกังกับอาจารย์สวีซืออวี่จะทำอะไรได้? ก็ได้แต่แอบด่ากับตัวเอง ต่อให้ฟันร่วงก็ต้องกลืนลงท้องไปนั่นแหละ ใครใช้ให้พวกเขาทั้งคู่แส่กับอันธพาลอย่างหมอนี่กันล่ะ!”
“พรืด สองคนนั้นซวยพอแล้วล่ะ”
“ต้องเป็นตอนที่พวกเขานั่งด้วยกันแล้วพูดอะไรให้ระคายหูแน่ ๆ จางเย่ถึงเล่นงานเข้าให้ ช่องพวกฉันเคยให้ทีมงานจางเย่ยืมกล้อง HD เคยได้ติดต่อกันหลายครั้ง ฉันเลยรู้จักเขา ที่จริงเวลาปกติอารมณ์จางเย่ไม่แย่นะ กับผู้คนนั้นนับว่าเกรงใจทีเดียว ไม่เคยเห็นเขาอวดเบ่งสักครั้ง เป็นคนมารยาทดีมากคนหนึ่งเลยล่ะ แต่อย่าไปแหย่เขาเชียว เขาคงไม่พูดดีด้วยขนาดนั้นอีก”
“ใช่ ฉันก็เคยติดต่อจางเย่ครั้งหนึ่ง ประทับใจเขาไม่น้อย ที่จริงเขาไม่ได้เป็นอย่างที่ลือกันเลย คราวก่อนตอนขึ้นลิฟต์ฉันเห็นจางเย่เดินมาใกล้จะถึง เลยกดประตูค้างรอเขา เขาก็รีบก้าวเข้ามาแล้วขอบคุณฉันถึงสองครั้ง เราได้คุยกันต่ออีกหน่อยด้วย ก็ไม่เห็นเขาจะอารมณ์ร้อนตรงไหน ออกจะเป็นคนตลกด้วยซ้ำ แถมยังสุภาพด้วย”
ชั้นบน
โซนออฟฟิศช่องสิบสี่
จางเย่ฮัมเพลงพลางเข้ามาเขตออฟฟิศทีมงานตัวเอง กำลังจะอ้าปากทักทายเพื่อนร่วมงาน ทันใดนั้นก็ต้องสับสน เมื่อพบว่าโซนออฟฟิศสามของพวกเขาไม่มีคนเลยสักคน คอมพิวเตอร์ถูกเปิดทิ้งไว้ บนโต๊ะก็มีกองเอกสารมากมาย แต่ไม่มีใครอยู่สักคน
คนล่ะ?
นี่มันได้เวลางานนานแล้วนะ?
หรือว่าฉันจะมาเช้าไป?
เพิ่งคิดมาถึงตรงนี้ ก็พลันมีเสียงฝีเท้าพลุกพล่านอยู่ข้างหลัง เหล่าเพื่อนร่วมงานช่องสิบสี่ทั้งสามสิบกว่าคนกรูกันเข้ามา คนที่อยู่หน้าสุดคือเสี่ยวหวังกับหวงตันตัน ในมือพวกเธอประคองเค้กขนาดไม่เล็กก้อนหนึ่ง ปากทุกคนฮัมทำนองเพลงแสดงความยินดีไปด้วย
ทั้งฮาฉีฉี
เหยียนเทียนเฟยก็มา
จางเย่กล่าวอย่างตื้นตันทั้งประหลาดใจ : “โอ๊ย ผมไม่รู้เลยว่าวันนี้วันเกิดผมเหรอเนี่ย?” ปกติเขาไม่ฉลองวันเกิด แล้ววันเกิดของเขาก็ไม่ใช่วันนี้นี่หว่า
“ผู้กำกับจาง!”
“นี่คือเซอร์ไพรส์!”
“ฮ่า ๆ ยินดีด้วยที่ได้รางวัลไมค์ทองคำ!”
“และฉลองให้ ‘ปลายลิ้น’ กับ ‘เดอะวอยซ์’ ที่ได้สองรางวัลสุดยอดรายการทีวี!”
“เซอร์ไพรส์!”
ที่แท้ก็อย่างนี้นี่เอง จางเย่เพิ่งเข้าใจ “ขอบคุณ ขอบคุณ”
เหยียนเทียนเฟยหัวเราะ : “ก่อนหน้านี้ไม่ได้ฉลอง คราวนี้มาพร้อมหน้ากันแล้ว หึหึ พวกเขาวางแผนกันเองหมดเลยนะ เรื่องคึกคักอย่างนี้ ฉันต้องแวะมาร่วมสนุกด้วยแน่นอน อาจารย์จางน้อย คราวนี้เธอคว้ารางวัลไมค์ทองคำมาได้ เท่ากับสร้างชื่อให้ช่องสิบสี่เราใหญ่หลวง! คราวหลังเวลาไปแนะนำกับข้างนอกและรับสมัครพนักงาน พวกเราก็จะบอกได้ว่าช่องเรามีพิธีกรที่ขึ้นแท่นรับรางวัลสุดยอดอยู่นะ!”
จางเย่ถอนหายใจ กล่าว : “ที่ผมสำเร็จได้แบบนี้ ก็เพราะหัวหน้าอบรมสอนสั่ง”
“ให้มันน้อย ๆ หน่อยเถอะ คนกันเองยังจะมาพูดอะไรสุภาพอยู่ได้น่ะ” เหยียนเทียนเฟยหัวเราะกว้าง “มา ๆๆๆ ตัดเค้ก!”
ทุกคนแอบปรึกษากันอย่างดิบดี ทั้งการซื้อเค้กทั้งจัดคนทั้งการซ่อนตัวแล้วโผล่มาเซอร์ไพรส์จางเย่ในทันใด ทำเอาจางเย่ซาบซึ้งไม่น้อย
ตัดเค้กเสร็จ ทุกคนก็แบ่งกันกินพลางพูดคุยหัวเราะ
หลังจากฉลอง ทุกคนก็แยกย้ายไปทำหน้าที่ ทุ่มเททำงานต่อ
อีกเดี๋ยวก็จะสิ้นปีแล้ว ต้องจัดการงานให้เสร็จก่อน ช่วงนี้ทีมงาน “ปลายลิ้น” ของพวกเขามีงานไม่มาก วันนี้ก็เป็นวันทำงานวันสุดท้าย จากนั้นคนส่วนใหญ่ก็จะหยุดพักผ่อนติดต่อกันหกเจ็ดวัน จะกลับมาทำงานอีกครั้งต้นเดือนที่หนึ่งของปีหน้า นี่เป็นวันหยุดที่จางเย่อยากมอบให้ทุกคนเช่นกัน
ฮาฉีฉีเอ่ยยิ้ม ๆ : “ผู้กำกับจาง วันหยุดคราวนี้จะทำอะไรคะ?”
“ไม่รู้สิ อยู่บ้านเฉย ๆ มั้ง? จางเย่ว่า
จางจั่วเสนอแนะ : “จะปีใหม่แล้ว ตอนเย็นเรามาจัดปาร์ตี้ในทีมกันเองหน่อยไหม?”
จางเย่พยักหน้า “ได้สิ พวกคุณวางแผนกิจกรรมนะ ผมเป็นเจ้ามือเอง”
เสี่ยวหวังร้องว้าว “ผู้กำกับจางใจป้ำจัง!”
จางเย่ตบกระเป๋าพลางกล่าว “ยังไงผมก็มีแค่ร้อยหยวน อย่าให้เกินงบก็พอ”
“อี๋!”
“ฮ่วย!”
เพื่อนร่วมงานต่างหัวเราะลั่น!
กริ๊ง กริ๊ง กริ๊ง โทรศัพท์ดัง
พอจางเย่เห็นเบอร์ ก็กระพริบตาปริบ ๆ รีบเอ่ย : “พวกคุณจัดการกันไปก่อนนะ ผมขอคุยโทรศัพท์กับอาจารย์เดี๋ยว” กลับไปยังห้องทำงานตน ก็รับสาย
เสียงซูหงเอี้ยนดังขึ้นจากอีกฟาก “จางน้อย ทำอะไรอยู่?”
จางเย่พูดยิ้ม ๆ : “ผมทำโอทีน่ะครับอาจารย์ซู”
ซูหงเอี้ยนหัวเราะเหอะ ๆ เล็กน้อย “มีเรื่องรบกวนเธอหน่อย”
“เชิญว่ามาเลยครับ”
พรุ่งนี้จะเป็นวันสอบทักษะเข้ามหาวิทยาลัยสื่อสารของเรา คราวนี้จัดขึ้นล่วงหน้าหลายวัน เธอว่างรึเปล่า? แวะมาอุทิศตนเพื่อสถาบันเก่าหน่อยสิ”
“ผมจะอุทิศตนอะไรได้ครับ?”
“จะให้เธอเป็นกรรมการสอบสัมภาษณ์ ได้ไหม?”
“กรรมการสอบสัมภาษณ์? ผมเนี่ยนะครับ?”
“ถูกต้อง”
“โห ผมจะใช้ได้เหรอ?”
“ไมค์ทองเธอก็คว้ามาแล้ว ยังจะเกรงไม่มีคุณสมบัตินี้อีกรึไง?”
“ผมกลัวจะไปถ่วงเด็กสอบเข้าต่างหากล่ะครับ”
“ทุกปีก็จะมีศิษย์เก่าที่จบไปกลับมาเป็นคนสอบนะ บางทีก็มาเป็นอาจารย์บรรยายคาบเรียนสำหรับเด็กใหม่ มียศอาจารย์ห้อยกันอยู่แล้วไม่น้อย นับประสาอะไรกับเธอ? นี่เป็นธรรมเนียมสืบต่อของสถาบันเรามานานแล้ว พวกครูที่นี่มีประสบการณ์ก็แค่ทฤษฎีและวิชาการ มีข้อจำกัดของตนเอง บางครั้งก็จำเป็นต้องอาศัยเหล่าพิธีกรที่อยู่ในแนวหน้าของสนามรบอย่างพวกเธอกลับมาบอกเล่าของจริง ประสบการณ์ประเภทนี้เองก็ล้ำค่ายิ่ง”
“โอเคครับ ผมเข้าใจแล้ว”
“งั้นก็ตกลงนะ พรุ่งนี้มาเช้าหน่อย ถึงตอนนั้นยังมีเรื่องอื่นอีกด้วย ไว้เจอค่อยว่ากัน”


*************


《青藏高原》“ชิง จั้ง เกาหยวน” แปลเป็นภาษาไทยว่า “ที่ราบสูง ชิง – จั้ง” ประพันธ์คำร้องและทำนองโดย จางเชียนอี เผยแพร่ครั้งแรกในปี 1997 ผู้ขับร้องคนแรกชื่อ หลี่น่า เป็นเพลงประกอบภาพยนตร์เรื่อง เทียนลู่ 《天路》Tiānlù “ทางสายสวรรค์” เป็นเรื่องราวที่เกี่ยวกับการสร้างทางรถไฟสายที่ยาวที่สุดในโลกและอยู่เหนือระดับน้ำทะเลสูงที่สุดในโลก นั่นก็คือ ทางรถไฟสายชิงไห่ - ทิเบต
ความพิเศษที่น่าสนใจของเพลงนี้ นอกจากทำนองเพลงที่เป็นเอกลักษณ์ เนื้อเพลงที่พรรณนาความงดงามของทิเบตแล้ว การเลือกใช้เสียงโน้ตกับคำร้องก็มีความสัมพันธ์กันอย่างมาก โดยเฉพาะคำว่า เกา (高 ɡāo) แปลว่า “สูง” ที่อยู่ในวรรคสุดท้ายของเพลง ผู้แต่งใช้การลากเสียงยาวจากเสียงต่ำขึ้นไปสูงหนึ่งขั้นคู่แปดแล้วลากเสียงลงมาต่ำเป็นแนวโค้งนูนขึ้น คือเสียงโน้ต / 5 3 5 6 1* 2* 3* 5* 2* 1* 5 / สื่อถึงภาพของขุนเขาที่สูงชันของทิเบตได้อย่างชัดเจน เป็นเพลงที่มักใช้ในการประกวดเพื่อแสดงพลังเสียง








[Go To Next Chapter]( ./35.md)