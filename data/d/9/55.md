##บทที่ 858 โหวตดารายอดนิยม!
ช่วงบ่าย
การซ้อมทุกรายการเสร็จสมบูรณ์
ทีมกำกับรายการคืนส่งปีเปิดประชุมหารือเพื่อแก้ปัญหาต่างๆ
ส่วนฉางเสี่ยวเลี่ยวไปหาพวกจางเย่ก่อน
เหยาเจี้ยนไฉเอ่ยถาม “ผู้กำกับฉาง มีคนปล่อยเซี่ยงเซิงลงอินเทอร์เน็ต จะเป็นอะไรไหม?”
“หัวหน้าสถานีบอกว่าไม่เป็นไร” ฉางเสี่ยวเลี่ยวยิ้มกว้าง
เหยาเจี้ยนไฉหัวเราะ “งั้นก็ค่อยยังชั่ว ผมกับจางน้อยก็เกรงว่าจะสร้างปัญหาให้ BTV คุณแล้วซะอีก ถ้ารู้ว่ามีคนอัดเสียงแต่แรก พวกเราสองคนคงไม่พล่ามกันขนาดนั้นหรอก”
ฉางเสี่ยวเลี่ยงถาม “แล้วพวกคุณได้เตรียมการแสดงวันจริงไว้รึยัง?”
จางเย่ตอบ “เดี๋ยวผมกลับไปเกลาอีกหน่อย ไม่มีปัญหาแน่นอนครับ”
“แต่ไม่ต้องถึงขนาดที่แสดงวันนี้นะ” ฉางเสี่ยวเลี่ยงกระแอมทีหนึ่ง ก่อนกล่าว “แน่นอนว่า พวกคุณสองคนเป็นมืออาชีพกัน ไม่จำเป็นต้องให้ผมพูดอะไรก็คงเข้าใจสินะครับ”
จางเย่รับปาก “วางใจได้ครับ ไม่พูดเรื่อยเปื่อยแล้วแน่นอน”
ฉางเสี่ยวเลี่ยงผงกศีรษะ “งั้นก็ดี ผมคาดหวังกับผลงานวันจริงของพวกคุณอยู่นะ ถ้าเสร็จแล้วติดต่อมาได้เลย จะได้ให้กลุ่มผู้กำกับตรวจกันก่อนรอบหนึ่ง”
จากนั้น พอออกจากสถานีโทรทัศน์ ก็มีกลุ่มนักข่าวมากระจุกอยู่เต็มหน้าทางเข้า
เดิมทีมีนักข่าวหลายคนกำลังสัมภาษณ์ทีมดารานักแสดงที่เพิ่งซ้อมเสร็จ แต่ปรากฏว่าพอเห็นจางเย่กับเหยาเจี้ยนไฉเท่านั้น ทุกคนก็ละทิ้งการสัมภาษณ์แล้วพุ่งปราดเข้ามาทันที!
“จางเย่ออกมาแล้ว!”
“เหยาเจี้ยนไฉกับจางเย่ล่ะ!”
“อาจารย์จาง ผมมาจากนิตยสารบันเทิงหัวเป่ยรายสัปดาห์ครับ!”
“อาจารย์จาง ขอสัมภาษณ์หน่อยได้ไหมคะ?”
“การแสดงจริงในคืนส่งปีของพวกคุณคืออะไรคะ?”
“เพราะอะไรคุณถึงเปิดศึกกับวงการเซี่ยงเซิงอีกครั้งหรือครับ?”
“การแสดงของคุณชื่อ ‘ฉันจะขึ้นเวทีคืนส่งปี’ ใช่ไหมคะ? เป็นเพราะคืนส่งปี CCTV ไม่เชิญคุณหรือเปล่า? การโหวตดารายอดนิยมประจำปีที่บัญชีทางการของเวยป๋อใกล้จะเริ่มแล้ว คุณคิดว่าคุณจะได้ลำดับที่เท่าไรคะ?”
“อาจารย์จาง อย่าเพิ่งไปครับ!”
“อาจารย์เหยา!”
เหล่านักข่าวพากันล้อมปิดติดตามสกัดกันอย่างบ้าคลั่ง!
จางเย่รีบเผ่นอย่างไว “เป็นความลับอยู่นะครับ ขออุบไว้ก่อนนะ”
เหยาเจี้ยนไฉแหวกฝ่าฝูงชนพลางกล่าว “พวกเรามีข้อตกลงกับทางสถานีอยู่ ดังนั้นจึงยังบอกอะไรไม่ได้ ถ้าอยากรู้ละก็วันจริงรีบเปิดช่อง BTV กันตั้งแต่เริ่มรายการนะครับ! รับรอง ทุกคนไม่ผิดหวังแน่!”
ใช้พลังไปมากมายมหาศาล จนในที่สุดทั้งสองคนก็ฝ่าขึ้นรถกันมาได้
เหยาเจี้ยนไฉหอบหนักแล้วถาม “รถนายล่ะ?”
จางเย่ถอนหายใจ “เมื่อคืนดื่มหนักไปหน่อย เช้ามาเลยไม่กล้าขับ”
“ไหนๆ ก็ยังเช้าอยู่ ไปบ้านฉันกันไหม เราพี่น้องไม่ได้ดื่มด้วยกันนานแล้ว แวะไหม?”
“แวะสิ!” จางเย่โบกมือ
……


ณ บ้านสกุลเหยา
ที่ห้องนอนขนาดเล็กห้องหนึ่ง
เหยามี่นัดเพื่อนนักเรียนสาวสมัยม.ปลายมากินข้าวเที่ยงที่บ้าน เวลานี้ทุกคนกำลังส่งเสียงฮือฮาอยู่หน้าคอมพิวเตอร์ ท่าทางตื่นเต้น
“จางเย่โคตรหล่อ!”
“มี่มี่ พ่อเธอก็เก่งนะ!”
“เซี่ยงเซิงนี่โคตรจี้! ฟังอีกรอบสิอีกรอบ!”
“ฟังไปสามรอบแล้วนะ!”
เหยามี่ดูข่าวในอินเทอร์เน็ต แล้วสบถออกมา “คราวนี้พ่อฉันกับอาจางยั่วโมโหชาวบ้านไปทั่วจริงๆ โดนคนในสายงานด่าตั้งเยอะแน่ะ ลุกลามไปกันใหญ่แล้ว!”
เสี่ยวหลิงพูดแก้ “พูดอย่างกับว่ามีครั้งไหนที่พ่อเธอกับจางเย่ไม่ยั่วโมโหชาวบ้านงั้นแหละ”
เสียวอวี่ หัวเราะคิก “นั่นสิ จางเย่กับพ่อเธอแสดงเซี่ยงเซิงทีไร มีครั้งไหนไม่ทำผู้คนแตกตื่นบ้าง? มีทั้งคนยกย่อง ก่นด่าและร้องเรียน!”
เสี่ยวชิงร้อง “โคตรชอบจางเย่เลยค่า!”
เสี่ยวหลิงกระพริบตาถี่รัว “มี่มี่ เราเป็นเพื่อนรักกันใช่เปล่า?”
“ไร้สาระ ทำไม? มีอะไรยะ?” เหยามี่ยิ้มพลางกลอกตา
เสี่ยวหลิงกล่าวทันใด “คำขอร้องของเพื่อนรัก เธอช่วยให้พวกเราได้เจอจางเย่หน่อยสิ!”
“ใช่แล้วๆ!”
“ฮ่าๆ เป็นความคิดที่ดี!”
พวกเพื่อนๆ ต่างมีสีหน้าคาดหวัง
เหยามี่กระแอมทีหนึ่ง “ช่วงนี้เขาไม่ค่อยได้ไปสอนที่เป่ยต้า ฉันว่าเรื่องเจอเขาคงจะยาก”
ทันใดนั้น พลันมีเสียงกอกแกกดังมาจากข้างนอกประตู
“เอ๋?” เสี่ยวหลิงหูผึ่ง
“พ่อฉันกลับมาแล้ว!” เหยามี่ลุกขึ้นยืน
ประตูหน้าถูกดึงเปิด
ภรรยาของเหยาเจียนไฉก้าวออกมาาจากห้อง “กลับมาแล้วเหรอ? อุ๊ย?”
จางเย่ผู้ซึ่งยืนอยู่ข้างๆ เหยาเจี้ยนไฉส่งยิ้มทักทาย “พี่สะใภ้ ผมแวะมาเยี่ยมครับ”
พี่สะใภ้หน้าตาเบิกบานโดยพลัน “เข้ามาสิๆ แหม เหล่าเหยานี่ก็นะ น่าจะบอกล่วงหน้าสักหน่อย ฉันจะได้เตรียมกับข้าวไว้รอ”
จางเย่หัวเราะเบาๆ “ไม่เป็นไรครับพี่สะใภ้ มีเหล้าก็พอแล้ว”
เหยาเจี้ยนไฉถามขึ้น “มี่มี่ล่ะ?”
“คุยกับเพื่อนๆ อยู่ในห้องน่ะ” พี่สะใภ้ตอบ
ทันใดนั้น ประตูห้องนอนของลูกสาวเหยาเจี้ยนไฉก็ถูกเปิดผัวะ!
ตามมาด้วยเสียงกรี๊ดที่หนึ่ง!
และเสียงกรี๊ดที่สอง เสียงกรี๊ดที่สาม!
“อ๊า!”
“อ๊า!”
“จางเย่!”
“ตัวเป็นๆ ด้วย!”
เพื่อนๆ ของเหยามี่ตื่นเต้นจนหน้าแดงปลั่งไปหมด กรีดร้องเสียงแหลมสูงจนจางเย่ตกใจสะดุ้งโหยง นึกว่าไปเหยียบเท้าใครเข้า!
เหยามี่ขายหน้านิดหน่อย ยิ้มเป็นเชิงขออภัยพลางทักทาย “อาจาง”
จางเย่กล่าวพลางหัวเราะ “โอ้ ใครกันบ้างละนี่?”
เสี่ยวหลิงชิงตอบโดยไม่รอเหยามี่ “พวกเราเป็นเพื่อนสมัยม.ปลายของมี่มี่ค่ะ อาจารย์จาง! อาจารย์จางของหนู! คุณคือไอดอลของหนูค่ะ!”
เสี่ยวชิงเองก็รีบก้าวเข้ามา “เราเพิ่งฟังเซี่ยงเซิงของคุณกับอาเหยาเองค่ะ! โคตรเลิศเลอค่ะ!”
เสียวอวี่กล่าวเสียงดังฟังชัด “อาจารย์จาง คุณโคตรเจ๋งเลย สอนหนูด่าคนหน่อย!”
เสี่ยวหลิงรีบพูดทันใด “หนูด้วยค่ะ! หนูเองก็อยากเรียน!”
เหยาเจี้ยนไฉขำ
จางเย่ไม่รู้จะหัวเราะหรือร้องไห้ดี สะอื้นในใจ ปกติเวลาคนเจอดาราดัง ก็จะมีแฟนคลับมาขอกอด ขอถ่ายรูป ขอลายเซ็น แต่พอถึงตาลูกพี่ใหญ่ผู้นี้ กลับเป็นขอสอนด่า? คืออะไร!?
เหยาเจี้ยนไฉซวนเซ “พวกเธอไปเรียนอะไรที่มันดีกว่านี้หน่อยได้ไหม?”
เสียวอวี่หัวเราะคิกคัก “แล้วนี่ไม่ดีตรงไหนคะ? การด่าก็เป็นพรสวรรค์และความสามารถอย่างหนึ่ง ภาษาอังกฤษและภาษาญี่ปุ่นยังแบ่งเป็นระดับสี่ระดับหกเลย ถ้าการด่ามีแบ่งระดับ อาจารย์จางต้องได้ระดับสิบเต็มแน่!”
เสี่ยวหลิงยกย่องจางเย่ต่อทันที “ซึ่งก็หมายความว่าอาจารย์จางคือเซียนด่าอันดับหนึ่งของประเทศ! มาคนด่าคน มาเป็นฝูงก็ด่ามันทั้งฝูง!”
จางเย่เหงื่อตก “ในสายตาพวกเธอฉันมีภาพลักษณ์ยังไงเนี่ย?”
เหยาเจี้ยนไฉว่า “แล้วนายคิดว่าตัวเองมีภาพลักษณ์ยังไงไม่ทราบ?”
ทุกคนหัวเราะ
เย็นย่ำ ถึงเวลาอาหาร
เดิมทีพวกเพื่อนๆ ของเหยามี่มากินข้าวที่นี่ตั้งแต่เที่ยง เลยพูดไว้ว่าจะกลับกันตั้งแต่ช่วงบ่าย ปรากฏพอเห็นจางเย่มา พวกเธอก็ไม่อยากกลับแล้ว เหยามี่ไล่อยู่นาน สาวๆ เหล่านี้ก็ตีหน้าใสซื่อทำไม่รู้ไม่ชี้ สุดท้ายเหยามี่จึงยอมแพ้ให้ความหน้าหนาของพวกเธอ
พี่สะใภ้ยกสำรับมา “มาชิมๆๆ”
จางเย่รีบกล่าว “รบกวนแล้ว พี่สะใภ้”
“เกรงใจอะไรกัน เธอไม่ได้มาตั้งนานแล้ว” พี่สะใภ้พูดพลางยิ้ม
จางเย่กล่าว “เฮ้อ เหล่าเหยาต้องออกไปถ่ายหนังนอกเมืองตลอด กลับมาเมืองหลวงแค่ไม่กี่วัน เวลาเราสองคนไม่ค่อยตรงกัน ไม่งั้นผมคงได้มาหานานแล้ว”
เหยาเจี้ยนไฉแสยะยิ้ม “ฉันคงไม่ยุ่งเท่านายหรอกมั้ง?”
จางเย่กล่าว “ยุ่งอะไรกันเล่า ฉันน่ะ อยู่บ้านเฉยๆ ทุกวัน”
“ธุระนายน่ะไม่ยุ่ง” เหยาเจี้ยนไฉว่า “แต่ยุ่งกับการด่าทั้งวัน ก่อนหน้านั้นก็เพิ่งจะตีกับ CCTV1 เสร็จไม่ใช่รึ”
เหยามี่นึกเรื่องหนึ่งขึ้นมาได้ ตบขาฉาด “ใช่แล้ว วันนี้จะเริ่มการโหวตดารายอดนิยมบนเวยป๋อประจำปีนี้แล้วนะ”
เหยาเจี้ยนไฉแปลกใจ “ปีนี้ทำไมเร็วอย่างนี้ล่ะ?”
เหยามี่ว่า “ทุกปีก็โหวตกันก่อนไม่ก็หลังปีใหม่นะ”
จางเย่เองก็รู้จักการโหวตที่ว่า เป็นการจัดอันดับที่บัญชีทางการเวยป๋อจัดขึ้น หลายปีที่ผ่านมา การจัดอันดับนี้กลายมาเป็นธรรมเนียมปฏิบัติแสนบันเทิงสำหรับเหล่าผู้ใช้เวยป๋อไปแล้ว ปีก่อน จางเย่ติดอันดับดารายอดนิยมเช่นกัน ทว่าผลลัพธ์ค่อนข้างธรรมดา รู้สึกจะติดแค่ร้อยอันดับแรก แต่การโหวตนี้ยังมีการคัดเลือกดารายอดยี้ประจำปีอยู่อีกอย่าง ซึ่งจางเย่ดันได้รับการเชิดชู ได้คะแนนโหวตถล่มทลายจนคว้าตำแหน่งดารายอดยี้มาได้อย่างไร้ข้อกังขา ตอนนั้นยั่วบาทาชาวบ้านเอาไว้ไม่น้อยเลยสินะ
ปีนี้ก็จะเริ่มแล้วงั้นรึ?
เสี่ยงหลิงรีบพูด “อาเหยาคะ ต้องการคะแนนช่วยรึเปล่า?”
“ฉันไม่เอาหรอก” เหยาเจี้ยนไฉยิ้ม “การแข่งของพวกดาราสายไอดอล ฉันมันก็เป็นแค่ตาลุงคนวัยกลางคนตัวเล็กๆ สู้ใครเขาไม่ไหวหรอก”
เสี่ยวหลิงถาม “อาจารย์จางละคะ?”
จางเย่โบกมือปัด “ฉันขอดื่มเหล้าดีกว่า”
“มา อีกแก้ว” เหยาเจี้ยนไฉชนแก้ว
เสี่ยวหลิงหัวเราะ “ยังไงหนูก็จะโหวตให้ทั้งสองคนนะ”
เสียวอวี่ถามอย่างตื่นเต้น “ฉันก็จะตามดู เหมือนจะเริ่มแล้วนะ?”
เสี่ยวชิงว่า “อื้ม เริ่มหกโมงถึงหกโมงเช้าพรุ่งนี้”
……


ในอินเทอร์เน็ต
บนเวยป๋อ หน้าเพจการคัดเลือกประจำปีถูกปักหมุดเอาไว้และมีการโฆษณาอยู่หลายวันแล้ว เมื่อถึงเวลาหกโมงตรง ก็เปิดรับลงคะแนนโหวตอย่างเป็นทางการ!
เหล่าผู้ใช้เวยป๋อแห่ไหลกันมาอย่างรวดเร็ว!
“เริ่มแล้ว!”
“มาแล้ว!”
“เชี่ย ฮั่วตงฟางได้ไปพันโหวต? ไวปานนี้?”
“รอโหวตประมุขฮั่วอยู่นานแล้ว!”
“ฮ่าๆ มาโหวตต้าฉีของฉันกันดีกว่า!”
“โหวตพี่สาวจาง ไม่มีลังเล!”
“พี่สาวจางไม่แข่งงานนี้หรอก ให้ประมุขฮั่วเถอะ ‘ออกมาเต้น’ โดน ‘ปลายลิ้น’ เล่นซะยับเลย เรตติ้งร่วงไปอยู่ที่ศูนย์จุดหกเปอร์เซ็นต์แล้ว รางวัลราชาจอแก้วก็โดนคนอื่นซิวไปแล้ว ประมุขฮั่วเลยชวด โหวตเขาเถอะ ช่วงนี้เขาโชคร้ายเหลือเกิน”
การแข่งอันดับดารายอดนิยมเป็นไปอย่างดุเดือด!
สักพักจางหย่วนฉีก็ขึ้นที่หนึ่ง เดี๋ยวเดียวคะแนนฮั่วตงฟางก็ขึ้นแซง ครู่ต่อมาสตาร์คิงสองคนก็ขึ้นไปติดสองอันดับแรก จากนั้นไม่นานดาราเกาหลีที่มาอยู่แผ่นดินใหญ่ก็ตามมาติดๆ อันดับขึ้นๆ ลงๆ คะแนนโหวตสูสีจนยากจะตัดสิน
เหยาเจี้ยนไฉไม่ติดร้อยอันดับแรก ส่วนต่งซานซานนั้นขึ้นมาอยู่ในอันดับที่เก้าสิบเจ็ด พุ่งแรงสุดตัว ทว่าไม่รู้จะรักษาระดับเอาไว้ได้หรือไม่
“เดือดฉิบ!”
“เหล่าแฟนคลับโคตรดุดัน!”
“โหวตให้สตาร์คิงเร็วสิ! โดนแซงแล้ว!”
“ใครกล้ามาแย่งที่หนึ่งกับโอปปาฉัน??”
“เชี่ย! แบบนี้ก็สวยเซ่! ทุ่มโหวตให้พี่สาวจาง!”
“มาเลยมา ใครกลัวใคร! ไอ้ฟวยเอ้ย!!”
“ฮ่าๆ พี่สาวจางได้ห้าแสนโหวตแล้ว!”
“สุดยอด!”
“หา? ไอ้เกาเหลาเกาหลีนั่นได้ห้าแสนหนึ่งหมื่นแล้ว! ปั๊มโหวตเปล่าวะ? พริบตาเดียวขึ้นมาเป็นหมื่น? เร็วขนาดนี้เชียว? สตาร์คิงกับสตาร์ควีนยังโดนแซง!”
“ห้าแสนสองหมื่นโหวตแล้ว!”
เหล่าแฟนคลับเริ่มตีกัน ไม่มีใครยอมใคร!
อย่างไรก็ตาม เมื่อเปิดผลโหวตช่วงแรกของการคัดเลือกดารายอดยี้บนเวยป๋อ ชาวเน็ตต่างล้วนอึ้งตะลึง ก่อนพากันระเบิดเสียงหัวเราะออกมา!
“ฮ่าๆๆๆ!”
“เช็ดเข้!”
“พรืด ว่าแล้วเชียว!”
“ไม่ผิดโผ!”
“ชื่อเสียงหมอนี่โคตรบัดซบจริงแท้!”
ในรายชื่อดารายอดยี้ ชื่อของจางเย่ปรากฏหราอยู่บนอันดับหนึ่ง ด้วยคะแนนโหวต——สองล้านเจ็ดแสนห้าหมื่น!
ส่วนอันดับสองน่ะหรือ?
อันดับสองได้แค่สองหมื่นหนึ่งพันโหวต!
คะแนนโหวตของจางเย่มากกว่าอันดับสองถึงร้อยเท่า! ทั้งยังมากกว่าคะแนนโหวตดารายอดยี้อันดับหนึ่งของเกาหลีถึงห้าเท่า!
ช่างไร้ข้อกังขา
ขึ้นนำขาดลอย!
พอบรรดาชาวเน็ตเห็นประกาศอันดับนี้ ก็ต่างพากันทรุดคุกเข่าคารวะแก่จางเย่!!


[Go To Next Chapter]( ./56.md)