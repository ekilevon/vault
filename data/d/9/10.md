##บทที่ 813 : เรตติ้งออกแล้ว!
วันต่อมา
เช้าวันเสาร์
พอขึ้นรถ จางเย่ก็ขับตรงไปแผงหนังสือพิมพ์หน้าปากซอย เขาสวมแว่นดำ ลงจากรถไปซื้อหนังสือพิมพ์ เจ้าของแผงนั้นทราบว่าจางเย่อยู่แถวนี้ ทั้งมาซื้อหนังสือพิมพ์บ่อย ๆ แม้จะสวมแว่นกันแดด เจ้าของร้านก็จำเขาได้ทันที
“มาแล้วเหรอจางน้อย?” เจ้าของร้านทักทาย
จางเย่พยักหน้า “ครับผม ขอหนังสือพิมพ์ยุวชน มอร์นิ่งโพสต์ ปักกิ่งไทมส์ อย่างละฉบับ”
“เอ้า” เจ้าของร้านยื่นหนังสือพิมพ์สามฉบับให้เขา “วันนี้ไปทำโอทีเหรอ?”
“ครับ มีงานเหลือเยอะเลย วันเสาร์ก็พักไม่ได้” จางเย่จ่ายเงินให้เขา
“ดูสารคดีของเธอแล้วนะเมื่อคืน” เจ้าของแผงพูดอย่างตื่นเต้น “โอ๊ย ดีจนอธิบายไม่ถูก ฉันเริ่มดูตอนที่สอง ก่อนค่อยย้อนไปดูตอนแรก เพื่อนบ้านฉันก็เหมือนกัน ทุกคนบอกแต่ว่าไม่เคยดูสารคดีที่ทำดีขนาดนี้ น่าติดตามยิ่งกว่าละครทีวีอีก ตอนต่อไปเมื่อไหร่น่ะ?”
จางเย่ยิ้มกล่าว “ศุกร์หน้าครับ”
เจ้าของร้าน “ได้ ฉันต้องดูแน่นอน”
จางเย่ “ขอบคุณมากครับที่ช่วยสนับสนุน”
เจ้าของร้าน “แน่อยู่แล้ว เพื่อนบ้านกันน่า!”
ฝั่งตรงข้าม คุณปู่คุณย่าหลายคนที่เดินผ่านไปมา ล้วนเป็นเพื่อนบ้านของจางเย่ มีคนที่อยู่ในตึกเดียวกันด้วย ดังนั้นจึงจำได้ในทันที
“อ่าว เย่น้อย”
“ย่าชุย ปู่ซุน ออกมาซื้อกับข้าวเหรอครับ?”
“อืม ไปทำงานเหรอ?”
“ครับ วันนี้มีโอที”
“รายการจีนบนปลายลิ้นของเธอทำได้ดีมากเลยนะ!”
“เอ๋ ดูด้วยเหรอครับ?”
“ก็ต้องดูซี รายการของเธอเราจะไม่ดูได้ยังไงกัน? สนุก สนุกมาก!”
“ฮ่า ๆ ขอบคุณมากครับ ผมจะพยายามมากขึ้นนะครับ”
“มีตอนต่อ ๆ ไปอยู่รึเปล่า? ให้พวกเราดูก่อนสิ”
“เอ๋? มันผิดกฎของช่องน่ะครับ ผมเอารายการที่ยังไม่ได้ฉายออกมาไม่ได้”
“เธอเองก็เป็นหัวหน้าทีมงานรายการ สั่งอะไรได้อย่างนั้นไม่ใช่เหรอ? เอ้า ในเมื่อผิดระเบียบ บอกหน่อยสิว่าตอนต่อไปเป็นเรื่องอะไร”
วุ่นวายกันครู่หนึ่งจางเย่จึงปลีกตัวได้ พอขึ้นรถ เขาก็เอาหนังสือพิมพ์มากวาดตาดูขณะนั่งอยู่บนรถ
‘‘จีนบนปลายลิ้น’ได้รับคำชมอย่างสูง!’
‘จางเย่แสดงความสามารถในการกำกับรายการผ่านสารคดีเรื่องแรก!’
‘เมื่อคืนนี้ จางเย่บอกต่อทุกคนในวงการ : สารคดี ทำแบบนี้ก็ได้!’
‘นักสร้างสารคดีที่มีชื่อเสียงชมเชยรายการ ‘จีนบนปลายลิ้น’ให้เหล่าผู้กำกับเรียนรู้’
‘เหยาเจี้ยนไฉ เฉินกวง ต่งซานซาน และดาราอีกหลายคน ให้การสนับสนุน ‘จีนบนปลายลิ้น’’
‘ตัวเลขสถิติ สองทุ่มถึงห้าทุ่มเมื่อคืน เมนูที่ปรากฏบน ‘จีนบนปลายลิ้น’ได้รับออร์เดอร์มากกว่าปกติเจ็ดเท่า! ร้านอาหารที่ไม่ทราบเหตุล้วนสอบถามกลับไปยังบริษัทรับส่งอาหาร!’
‘สิ้นสุดยุคมืดของสารคดี?’
‘ชื่อเสียงความสำเร็จของจางเย่ยังคงดังเช่นเดิม!’
‘คาดการณ์ยอดวิวของ ‘จีนบนปลายลิ้น’’
‘ตลอดห้าปี ยอดวิวสูงสุดของรายการสารคดีคือ 0.172% ด้วยยอดเฉลี่ย 0.034% ‘จีนบนปลายลิ้น’จะทำสถิติใหม่ได้หรือไม่?’
‘แบบสอบถามจากคนในวงการ ผู้เชี่ยวชาญชี้เรตติ้งของ ‘จีนบนปลายลิ้น’ไม่น่าจะดีนัก สารคดีมีฐานผู้ชมขนาดเล็กมานาน ไม่อาจหาปัจจัยประตุ้นปริมาณผู้ชมได้ ยิ่งไปกว่านั้น สิ่งสำคัญของสารคดีคือเสียงชื่นชม ขณะที่จำนวนผู้ชมต่ำนั้นเป็นเรื่องปกติ ไม่ว่าอย่างไร จีนบนปลายลิ้นถือว่าประสบความสำเร็จแล้ว’
‘สารคดีฟอร์มยักษ์ที่ทุกคนต้องตะลึง!’
‘มันสมองของจางเย่มีความสามารถกี่มากน้อย?’
เห็นหนังสือพิมพ์เต็มไปด้วยหัวข้อข่าวจาก ‘จีนบนปลายลิ้น’ จางเย่ก็พึงพอใจอย่างยิ่ง แม้ขณะเปิดดูจะเห็นว่าข่าวที่เหลือถูก ‘ออกมาเต้น’ ชิงพื้นที่ไปมากกว่าสองสามเท่า เขาก็ไม่ประหลาดใจ รายการบันเทิงที่มีดาราใหญ่มากขนาดนี้ มีกระแสขนาดนี้นับว่าปกติ ดังนั้นจางเย่จึงใส่เกียร์ เหยียบคันเร่ง แล้วขับตรงไป CCTV
……
ที่ออฟฟิศ
วันนี้เป็นวันหยุด แต่กลับมีคนมาทำงานไม่น้อย องค์กรเช่นสถานีโทรทัศน์ก็เป็นเช่นนี้ วันหยุดบางครั้งยังยุ่งกว่าวันธรรมดาเสียอีก
ลงจากรถ ก้าวเข้าประตูใหญ่
ระหว่างทาง มีคนให้ความสนใจจางเย่จำนวนมาก บ้างมองเขาด้วยสายตาแปลกใจ บ้างชี้มาที่เขาขณะซุบซิบคุยกัน
“ดูสิ จางเย่แน่ะ!”
“เมื่อวานพวกเธอได้ดู ‘จีนบนปลายลิ้น’ รึเปล่า?”
“ดูแล้ว สุดยอดเลย!”
“ตอนแรกก็ไม่คิดจะดูนะ แต่เมื่อวานเลิกงานช้า กลับไปถึงพ่อแม่กับป้า ๆ ก็ดู ‘จีนบนปลายลิ้น’ อยู่ ว่าจะดูด้วยเล่น ๆ สุดท้ายก็ดูจนจบสี่ทุ่มแน่ะ ต้องยอมรับจริง ๆ ว่าจางเย่ทำสารคดีได้เหมือนของจริงเลย!”
“ในเน็ตมีแต่คนชม”
“เห็นแล้ว ทุกคนชอบกันหมดเลย”
“CCTV1 ยังคิดจะแช่แข็งจางเย่? หมอนี่สุดยอดขนาดนี้ จะแช่เอาไว้ทำไม!”
“จะพูดแบบนั้นก็ไม่ได้ คนดู ‘จีนบนปลายลิ้น’ คงไม่มากนักหรอก ถึงจะได้รับคำชม แต่เรตติ้งก็น่าจะไม่มาก แค่ศูนย์จุดศูนย์เศษๆล่ะมั้ง ต่างอะไรกับถูกแช่แข็งกัน? เรื่องนี้ทำให้จางเย่ในฐานะดาราระดับ B ก้าวหน้าไปมากกว่านี้ไม่ได้ต่างหาก”
“ไม่มีทางสู้ ‘ออกมาเต้น’ ได้แน่ ๆ อยู่แล้ว แต่เขาทำสารคดีออกมาได้ระดับนี้ ยังจะคาดหวังอะไรจาก ‘จีนบนปลายลิ้น’ มากกว่านี้อีก? ถ้าสารคดีชนะรายการบันเทิงประกวดความสามารถฟอร์มยักษ์ได้จริง ๆ งั้นโลกนี้ก็บ้าไปแล้ว!”
“นั่นสิ ผลลัพธ์ตอนนี้ก็ไม่เลวแล้ว”
“ใช่ไหมล่ะ อย่าใช้มาตรฐานรายการบันเทิงมาวัดสารคดีสิ ไม่ยุติธรรมเลย”
“ว่าไปแล้ว ความจริง ‘ออกมาเต้น’ ก็ฮอตนะ! ถึงจะมีความเห็นแตกต่างกันไปบ้าง แต่ก็ถือว่าได้รับความนิยม คุณภาพรายการก็ไม่มีปัญหา ฉันดูแล้วเมื่อวาน ใช้ได้เลย!”
“เฉินเหยี่ยก็ดังใหญ่แล้ว”
“นั่นสิ เขาโชคดีนะ ได้รายการดี ๆ ในเวลาดี ๆ แบบนี้”
“ดูไปแล้ว รอให้‘ออกมาเต้น’ จบ เฉินเหยี่ยน่าจะมีชื่อเสียงดังยิ่งกว่าจางเย่แล้วล่ะ ต่อให้ไล่ตามไม่ทันก็ทิ้งกันไม่ไกลแล้ว”
“‘ออกมาเต้น’ ต้องขึ้นนำแน่นอน!”
“CCTV1 กลายเป็นผู้ชนะคนสุดท้ายล่ะ”
“ไม่ว่าจางเย่จะทำได้ยอดเยี่ยมแค่ไหน สารคดีก็คือสารคดี ชื่อเสียงเอย ความนิยมเอย สุดท้ายก็ยังต้องมาจบที่เรตติ้ง เรื่องอื่นน่ะไร้ประโยชน์!”
“คำถามเดียวก็คือตอนแรกของ‘ออกมาเต้น’ จะได้ยอดวิวเกิน 1% หรือเปล่า?”
“1% ไม่น่าจะเป็นปัญหานะ!”
“มีผลงานต่อเนื่องมาจาก ‘เดอะวอยซ์’ คนดู‘ออกมาเต้น’ น่าจะเยอะอยู่แหละ”
……
ข้างบน
ที่ออฟฟิศทีมรายการ ‘จีนบนปลายลิ้น’ CCTV14
เนื่องจากปัญหาบางประการระหว่างเดินทาง จางเย่จึงมาถึงที่ทำงานสายเล็กน้อย เมื่อมาถึงเขาก็พบว่าเหยียนเทียนเฟยและเลขานุการของเขานั้นยืนอยู่ในออฟฟิศทีมงาน
“จางน้อย มาแล้วรึ?” เหยียนเทียนเฟยหันหน้ากลับมายิ้มให้
ฮาฉีฉีและพวกก็ทักทายเขา
“ผู้กำกับจาง”
“ดีครับ ผู้กำกับจาง”
“อรุณสวัสดิ์ค่ะผู้กำกับ”
ทุกคนตื่นเต้นเต็มกำลัง อยู่ในภาวะตื่นตัวเต็มที่
จางเย่รีบพูด “ผู้อำนวยการเหยียน แวะมาเหรอครับ?”
เหยียนเทียนเฟยพยักหน้า “หลายวันมานี้ ทีมรายการเธอลำบากหน่อยนะ ทุกคนต้องขึ้นเขาลงห้วยไปมาหลายที่ ‘ปลายลิ้น’ ได้ออกอากาศคราวนี้ทำได้ไม่เลว ฉันเข้ามาเพื่อขอบคุณทุกคน โดยเฉพาะเธอ อาจารย์จางน้อย เพราะเธอเราถึงได้ออกอากาศสารคดีเรียบร้อย”
จางเย่หัวเราะพลางโบกมือ “ผมไม่กล้ารับหรอกครับ เพราะความเป็นผู้นำของผู้อำนวยการเหยียน ทั้งเป็นเพราะความทุ่มเทของทุกคนต่างหาก”
เหยียนเทียนเฟยถาม “รายการมีเสียงชมล้นหลาม สัปดาห์หน้าจะออกอากาศยังไง?”
จางเย่กล่าว “สัปดาห์หน้าเราคงไม่ฉายติดกันสองตอน แบ่งเป็นวันศุกร์หนึ่งตอนวันเสาร์หนึ่งตอน จะได้รักษาความนิยมของรายการเอาไว้”
“ได้ เธอตัดสินใจได้เลย” เหยียนเทียนเฟยหยุดไปครู่ ก่อนกล่าวกลั้วหัวเราะ “มีข่าวดีอีกเรื่องที่อยากบอกทุกคน เช้านี้เราได้รับโทรศัพท์จากคณะกรรมการคัดเลือกรางวัลโทรทัศน์ของปีนี้ พวกเขาเลือกเสนอชื่อ ‘จีนบนปลายลิ้น’ ในสาขาสารคดียอดเยี่ยม เพิ่งออกอากาศได้วันเดียว ไปได้แค่สองตอน ทางนั้นก็ให้เป็นข้อยกเว้นในการเลือกรายการ นี่คือครั้งแรกของคณะกรรมการมอบรางวัลเลยล่ะ!”
“หือ?”
“ล้อเล่นกันรึเปล่า?”
“เยี่ยมไปเลย”
“เรามีโอกาสชนะด้วยเหรอ?”
ทุกคนตื่นเต้นเป็นกำลัง งานหนักหนาทั้งหลายที่ทำมาตลอดสองเดือน ก็เพื่อเวลานี้ไม่ใช่หรือ?
จางเย่หัวเราะ แต่ไม่ได้ตื่นเต้นเท่าคนอื่น สำหรับเขา รางวัลนั้นย่อมดีอยู่ แต่เขายังอยากรู้ยอดวิวมากกว่า “ผู้อำนวยการ เรตติ้งยอดวิวจะออกตอนไหนครับ?”
เหยียนเทียนเฟยชะงัก “ยอดวิว? อ้อ สิบโมงเช้าแหละประมาณนะ” จากนั้น เหยียนเทียนเฟยก็ย้ำ “จางน้อย รางวัลของ ‘จีนบนปลายลิ้น’ ในครั้งนี้ไม่ใช่รางวัลทั่วไป แต่นี่คือรางวัลที่ทรงเกียรติที่สุดในประเทศสำหรับสารคดี ทั้งยังถือเป็นเกียรติสูงสุดในประเทศ เราต้องมั่นใจให้ได้ว่าเราจะชนะรางวัลนี้ ส่วนยอดวิว ฉันเชื่อว่าคณะกรรมการไม่สนใจจุดนี้แน่ อย่างไรรายการสารคดีก็มีผู้ชมไม่มาก สารคดีทุกรายการก็เป็นอย่างนี้ ไม่มีอะไรจะเปรียบเทียบ ถ้าเอามาร่วมตัดสินใจคงไม่มีทางได้อะไร สุดท้ายทุกอย่างก็ขึ้นกับชื่อเสียงและงานศิลป์ของสารคดี”
จางเย่ตอบ “ผมทราบครับ”
“เพราะงั้นฉันขอบอกเธอไว้ล่วงหน้า” เหยียนเทียนเฟยเกรงว่าเขาจะผิดหวังมาก จึงกล่าว “ยังคงคำเดิม อย่าคาดหวังกับเรตติ้งมากนัก”
เลขานุการของเหยียนเทียนเฟยยิ้ม “นั่นสิครับผู้กำกับจาง เรตติ้งของ ‘จีนบนปลายลิ้น’ ไม่ต้องเอาไปเทียบกับรายการบันเทิง ขอแค่ทำได้ดีกว่ารายการอื่น ๆ ในประเภทเดียวกันก็ดีมากแล้ว”
เสียงชื่นชมอย่างท่วมท้นของจีนบนปลายลิ้นนั้นทำให้ทุกคนตื่นเต้นเป็นที่สุด แต่ยอดวิวเป็นเรื่องที่ทุกคนเลี่ยงจะพูดถึง เพราะแม้จะมีคำชมมากขนาดนี้ ก็ไม่มีใครเชื่อว่าพวกเขาจะเปรียบกับรายการ ‘ออกมาเต้น’ หรือ ‘เซียนเกะเป๊ะเนื้อ’ ได้ ไม่ใช่ว่าขาดความมั่นใจ แต่เพราะทุกคนรู้อยู่แล้วว่าเป็นไปไม่ได้
……
CCTV1 เจียงหยวนและเจียงหน่ายสยง ผู้อำนวยการและรองผู้อำนวยการของ CCTV1 คุยกันอยู่ในห้องทำงาน
“เรตติ้งออกหรือยัง?” เจียงหน่ายสยงถาม
เจียงหยวน “ยังครับ วันนี้ตัวเลขคำนวณช้าหน่อย ผมโทรหาพวกเขาหลายครั้งแล้ว ก็บอกแต่ยังไม่เสร็จ ต้องรอราวสิบโมงเช้า เร็วสุดคือเก้าโมงครึ่ง”
เจียงหน่ายสยงมองนาฬิกา “ก็อีกไม่นานแล้วนะ”
เจียงหยวนยิ้มกล่าว “นั่นสิ เรตติ้งออกมา พวกเราก็จะได้รู้ผลแล้ว ผมมั่นใจในตัวเหล่าสวีและเฉินเหยี่ย ดูจากยอดคลิกและแฮชแท็ก ยอดวิวต้องสูงมากแน่ แน่นอน อาจจะยังไม่สู้ ‘เดอะวอยซ์’ ตอนนี้ แต่ตอนท้าย ๆ มีสิทธิ์ตามทันแน่ ๆ”
เจียงหน่ายสยงเองก็ท่าทางผ่อนคลาย ยิ้มพลางกล่าว “ดีแล้ว งานชิ้นสำคัญ ยังไงก็ต้องทำให้ดี ทั้ง CCTV ทั้งวงการบันเทิง กำลังรอดูเราอยู่”
เจียงหยวนรับรอง “วางใจเถอะครับ ไม่มีปัญหาแน่นอน”
“เห็นว่าสารคดีของ CCTV14 ก็ได้เสียงชมเชยเยอะนี่?” เจียงหน่ายสยงกล่าว
เจียงหยวนตอบโดยไม่ต้องคิด “ก็ไม่เลว แต่ก็แค่เสียงสะท้อนในวงแคบ ๆ ไม่มีเงินโฆษณาก็ไม่มีคนรู้จัก มีแต่แฟนคลับจางเย่หรอกที่มาส่งเสียงดัง อย่างมากก็ได้สัก 0.1% ก็ถือว่าสวรรค์เมตตาแล้ว”
ชั้นล่าง
ทีมรายการ ‘ออกมาเต้น’ ก็กำลังคุยกันเรื่องนี้ ในหนังสือพิมพ์ พาดหัวข่าวล้วนกินพื้นที่ไปครึ่งหน้า ทำให้ทุกคนมีความมั่นใจอย่างยิ่ง ในออฟฟิศ หลายคนคุยกันเรื่องงานเลี้ยงฉลองแล้ว
“ผู้กำกับสวี เลี้ยงข้าว!”
“ใช่ ผู้กำกับสวีกับผู้กำกับเฉินเลี้ยงข้าว!”
“ครั้งนี้ที่ทำได้เป็นเพราะฝีมือของผู้กำกับสวีกับอาจารย์เฉิน ไม่งั้นรายการเราคงไม่ประสบความสำเร็จขนาดนี้ สื่อทั่วประเทศ รวมถึงชาวเน็ตในเวยป๋อ ล้วนแต่ถกเรื่องรายการของเรา”
“ฟังว่ามีสถานีโทรทัศน์บางแห่งเตรียมจะลอกเลียนแบบ สถานีโทรทัศน์เทียนจินมีแผนจะออกรายการประกวดเต้นปีหน้า!”
“รายการเราดังใหญ่แล้ว!”
“‘เซียนเกะเป๊ะเนื้อ’เอย ‘บ้านนี้สุขสันต์’เอย ต้องหลีกทางแล้ว!”
“แน่นอน เรตติ้งของรายการเราต้องแซงหน้ารายการบันเทิงอื่นแน่นอน เราต้องเป็นอันดับหนึ่งในยอดวิวระดับประเทศ! ใครอีก? ใครยังจะแย่งตำแหน่งกับเราได้?”
ทุกคนคึกคัก รู้สึกตื่นเต้นเต็มกำลัง
สวีอี้เผิงหัวเราะ “เรตติ้งยังไม่ออกน่า”
พนักงานหญิงยิ้มกล่าว “ยังต้องรอตัวเลขอีกเหรอคะ? เรื่องนี้น่ะแน่อยู่แล้ว!”
เฉินเหยี่ยก็ว่า “ในบรรดารายการบันเทิงในช่วงเวลาเดียวกัน ไม่มีใครชนะเราได้แล้ว ถึง ‘เซียนเกะเป๊ะเนื้อ’ จะทำการเปลี่ยนแปลงเนื้อหารายการ ก็ยังไม่พอจะสู้เราได้หรอก”
……
บนเวยป๋อ
คนร่วมเสวนาจำนวนมาก
“เรตติ้งของ‘ออกมาเต้น’ เป็นเท่าไหร่?”
“ยังไม่ออกอีกเหรอ?”
“มีประมุขฮั่วในรายการ เรตติ้งมีแต่จะไร้เทียมทาน!”
“เฉินเหยี่ยสู้ ๆ เอาใจช่วยคุณอยู่นะ!”
“‘ออกมาเต้น’ ตอนนี้หยุดไม่อยู่แล้ว!”
“ฉันอยากรู้ยอดวิวของ ‘จีนบนปลายลิ้น’ มากกว่า”
“เมนต์บน อย่าห่วงเลย ยอดวิวของ ‘จีนบนปลายลิ้น’ น่ะควรเอาไปเปรียบเทียบกับสารคดีด้วยกัน ไม่ใช่รายการบันเทิงอยู่แล้ว”
“แต่ว่าคนผลิตรายการ ‘จีนบนปลายลิ้น’ น่ะคือจางเย่นะ!”
“ก็ไม่ต่างกันหรอก เรื่องที่ขอมันเป็นไปไม่ได้!”
“เหอ ๆ หมาเฝ้าบ้านของ ‘ปลายลิ้น’ มาอีกแล้ว พวกนายพยายามสร้างกระแสเปิดประเด็นมาทั้งคืนแล้วนี่? ไม่เหนื่อยเหรอ? พอแล้วมั้ง? พยายามดิ้นรนไปกับสารคดีห่วย ๆ ไปทำไม? คิดว่าจะได้ยอดเรตติ้งเพิ่ม? ต่อให้เศษเสี้ยวของรายการ ‘ออกมาเต้น’ ยังมากกว่า ‘ จีนบนปลายลิ้น’ หลายเท่า ยังสงสัยว่าพวกนายน่ะรู้เรื่องรู้ราวอะไรบ้างไหม?”
“เห้ย ออกแล้ว!”
“อะไรออก?”
“เรตติ้งเหมือนจะออกมาแล้ว!”
“หือ ที่ไหน ๆ ? ดูหน่อย ๆ!”
เก้าโมงสี่สิบ เรตติ้งก็ออกแล้ว!
……
ชาวเน็ตได้เห็นฉบับออนไลน์ ขณะที่ทีมงานรายการ ‘ออกมาเต้น’ ถือฉบับของภายใน ความจริงเหมือนกันทุกประการ เพียงแต่พวกเขาได้เห็นเร็วกว่าหน่อยเท่านั้น
สวีอี้เฉิน เฉินเหยี่ย ล้วนถือรายงานฉบับหนึ่ง
“มาแล้วมาแล้ว!”
“เท่าไหร่น่ะ?”
“ฟู่ ตื่นเต้นจัง”
“ผู้กำกับสวี ได้เท่าไหร่? ประกาศเร็ว!”
“ไอ๊หยา ทำแบบนี้มันค้างนา!”
ทุกคนมองผู้กำกับทั้งสอง
เฉินเหยี่ยคลี่ยิ้ม กล่าว “ดีพอใช้เลย”
สวีอี้เผิงถือตารางยอดวิวในมือ โบกให้กับทุกคน “‘ออกมาเต้น’ตอนแรกมีเรตติ้ง 1.27% ไม่ต้องสงสัยว่าเราคืออันดับหนึ่งของรายการบันเทิงในประเทศ!”
พอฟัง ทุกคนก็ยินดี
“ยอดมาก!”
“ฮ่า ๆ เจ๋ง!”
“ฉันรู้อยู่แล้ว!”
“1.27? เกินหนึ่งแล้ว!”
“ล้อเล่นกันหรือเปล่า ตอนนี้รายการบันเทิงส่วนใหญ่ได้แค่ราว 0.5% เองนะ? รายการที่ได้เกิน 1% ในหลายปีนี้ก็มีแค่ ‘เดอะวอยซ์’ กับ ‘ออกมาเต้น’ ของเราเท่านั้นเอง!”
“แบบนี้มันต้องฉลอง!”
“กระแสขนาดนี้ เรตติ้งต่อไปต้องยิ่งดีกว่านี้แน่!”
แม้ยอดเรตติ้งจะไม่ได้ดีมากจนต้องตะลึงอย่างที่พวกเขาคิด แต่ก็ยังสูงกว่าที่คาดหวังขั้นต่ำไว้ เรียกว่าเป็นผลที่น่าพึงพอใจ แม้จะไม่ได้สมบูรณ์แบบนักก็ตาม”
เฉินเหยี่ยพลันนึกขึ้นได้ ยิ้มแล้วกล่าว “อ้อ แล้ว ‘จีนบนปลายลิ้น’ ล่ะ?”
สวีอี้เผิงยิ้มจอบ “ไม่มีในตาราง แต่ออนไลน์น่าจะมีนะ?”
เฉินเหยี่ยซ่อนความยินดีในคราเคราะห์ของผู้อื่นไม่มิด “ผมไปดูหน่อย”
พอคิดถึงบทกวีผลเน่าของจางเย่ตอนนั้น เฉินเหยี่ยและพวกล้วนรอดูเขากลายเป็นตัวตลก!


[Go To Next Chapter]( ./11.md)