##บทที่ 890 : ละครตลก ‘จัดไป’! (ต้น)
ที่บ้านของพ่อแม่
ทุกคนล้วนตกตะลึง
น้องสามแทบเป็นลม “นั่นพี่นี่!”
แม่อึ้งจนตาค้าง “ตาเถร! เย่น้อยขึ้นไปบนนั้นทำไมน่ะ!”
น้องสาวคนโตอึ้ง “ทำไมเป็นพี่ได้ล่ะ!”
เฉินเฉินยังถึงกับอ้าปากกว้าง!
ส่วนตากับยายตาแทบถลนออกมา “เย่น้อยจะเล่นละครตลกหรือ?”
……
สถานี CCTV
สวีอี้เผิงนิ่งค้างไปแล้ว “อะไรน่ะ?”
เฉินเหยี่ยก็สะท้าน “หมอนั่นขึ้นเวทีทำไมวะ?”
“มั่วรึเปล่า?”
“ทำไมเป็นหมอนั่นได้?”
“เชี่ย นี่มันเกิดอะไรขึ้น?”
“จางเย่ไปแทนได้ยังไง?”
ทีมรายการคืนส่งปีของ CCTV ล้วนตะลึงงัน!
……
บนเวยป๋อ
“เฮ้ย มาดูเร็ว! จางเย่ขึ้นเวทีอีกแล้ว!”
“หือ?”
“จางเย่จะแสดงตลกน่ะ!”
“BTV บ้าไปแล้วเรอะ?”
“ทำไมถึงให้จางเย่มาขึ้นเวทีล่ะ? ตั้งแต่เกิดเรื่องกับฉีไห่อิงก็เหลือเวลาอีกแค่ชั่วโมงเดียวเองไม่ใช่รึไง ทำไมถึงทำละครตลกทันได้ล่ะ?”
“เร็วเข้า ดูข้อมูลข้างล่างจอสิ!”
“อะไรนะ?”
“นักแสดง จางเย่ เหยาเจี้ยนไฉ ต่งซานซาน?”
“เชี่ย!”
“สงสัยอยู่เชียวว่าทำไมต่งซานซานถึงไม่ขึ้นเวทีพิธีกร!”
“หนึ่งพิธีกรกับสองนักแสดงเซี่ยงเซิง เป็นมือใหม่สามคนจะเล่นตลก? เชี่ย งงไปหมดแล้ว ใครมาหยิกฉันทีสิว่านี่เป็นเรื่องจริงรึเปล่า!”
“รีบบอกทุกคนเถอะ!”
“ใช่ ต้องให้ทุกคนรู้!”
“รีบเปิดรายการส่งปีของ BTV เร็ว จะเกิดเรื่องใหญ่อีกแล้ว!”
“จางเย่กำลังจะเล่นละครตลก!”
“@ทั้งโลก! มาดูเร็ว!”
“จางเย่รู้วิธีเล่นตลกด้วย?”
“ไปรู้เรอะ!”
“รู้แต่ว่าเหยาเจี้ยนไฉกับต่งซานซานน่ะไม่รู้แน่ๆ!”
……
ฮาฉีฉีกับจางจั่วดูทีวีด้วยความประหลาดใจ
ฟ่านเหวินลี่กับเฉินกวงก็ดูทีวีด้วยความประหลาดใจ
นักแสดงตลกชื่อดังฉือซิ่วฟาง พอเห็นใบหน้าอันคุ้นเคยบนช่องของสถานีโทรทัศน์นครหลวง ก็ถึงกับนิ่งงันไป “จางน้อย? เขาน่ะนะ? จะเล่นตลก?”
ชั่วขณะนั้น ทุกคนต่างปากอ้าตาค้าง!
ทีมรายการคืนส่งปีของ BTV เหงื่อแตกพลั่ก ทีมงานฝ่ายจัดเตรียมอุปกรณ์เพิ่งจัดการทุกอย่างเสร็จสิ้นขณะเหลือเวลาแค่ห้านาที ทั้งรีบวิ่งขึ้นไปจัดฉากการแสดง ทั้งเพิ่งเก็บเวทีเสร็จตอนที่กำลังจะเปิดม่านหลังพิธีกรกล่าวแนะนำรายการ! เวลาฉิวเฉียดจนแทบจะไม่ทัน!
ฉางเสี่ยวเลี่ยงกำหมัดแน่น “ทุกคนทำได้ดีมาก! ลำบากแล้วนะ!”
“ไม่ลำบากเลยครับ”
“พวกเราไม่มีปัญหา!”
“ลำบากอาจารย์จางต่างหาก!”
“จะเป็นหรือตาย ต้องขึ้นอยู่กับจางเย่แล้ว!”
“อาจารย์จางสู้ๆ!”
“อาจารย์จาง ต้องพึ่งคุณแล้วนะ!”
หูเฟย โหวเกอ เสียวหลวี่ และคนอื่นๆ ล้วนตัวสั่นเทิ้ม ใจเต้นไม่เป็นส่ำ เป็นผลจากความกระวนกระวายอย่างถึงขีดสุด!
กังวล!
กระวนกระวาย!
ไม่สบายใจ!
แต่อารมณ์เหล่านี้ดูจะไม่ช่วยอะไร!
สำหรับตอนนี้ เวทีถูกส่งมอบให้กับสามสหาย จางเย่ เหยาเจี้ยนไฉ ต่งซานซานแล้ว!
ที่เหลือล้วนขึ้นกับโชคชะตา!
……
บนเวที
ละครเริ่มแล้ว!
เหล่าผู้ชมนิ่งอึ้งอยู่ได้ไม่นานนัก ก่อนจะเริ่มตอบรับ พวกเขามองบนเวทีแล้วพากันปรบมือโดยไม่รู้ตัว มีเสียงปรบมือดังกระหึ่ม!
ท่ามกลางเสียงปรบมือนั้น จางเย่วิ่งไปกลางเวที ขณะนี้เขาไม่ใช่คนเดียวกับตอนเล่นเซี่ยงเซิงแล้ว ชุดก็เปลี่ยนไปเช่นกัน สวมเพียงเสื้อคลุมกันหนาวเรียบๆ และกางเกงยีนส์ตัวหนึ่ง ขณะที่วิ่งจางเย่ก็ตะโกน “จบกันๆๆ! เกิดเรื่องใหญ่แล้ว! อธิบดีคนเก่าของเราถูกเขี่ยทิ้งเหมือนแมลงวัน เบื้องบนเลยส่งแมลงวัน...เอ้ย อธิบดีคนใหม่มา อธิบดีมาใหม่ก็ชอบรื้อระบบในองค์กรด้วยสิ ตอนนี้ผู้อำนวยการกองเรียกฉันเข้าประชุมแล้ว ปกติฉันทำเรื่องผิดพลาดบ่อยเสียด้วย ท่าทางคราวนี้ชามข้าวฉันแตกแน่ จบกันๆๆ!”
เขี่ยทิ้ง?
แมลงวันตัวใหม่?
เหล่าผู้ชมในห้องส่งล้วนหัวเราะพรืด
ที่หลังเวที นักแสดงตลกหลายคนจากการแสดงชุดก่อนได้ยินแล้วเป็นต้องอึ้ง ทั้งฉากทั้งตัวละครแสดงออกมาเสียดสีระบบราชการได้ชัดเจนอย่างยิ่ง อธิบดีคนใหม่? ถูกเขี่ยทิ้ง? รื้อระบบ？ชามข้าวแตก? แล้วยังสอดแทรกมุกตลกลงไปในการแนะนำเปิดรายการสั้นๆ นี้ได้อีก แค่นี้ก็เห็นความสามารถได้ชัดเจน ตลกชุดนี้มีมาตรฐานสูง แนวคิดก็ถูกต้อง! ทำออกมาได้ดี!
บทนี่ใครเขียน?
จางเย่เขียนเอง?
กล้องจับภาพโต๊ะทำงาน ขณะนั้น หลายคนก็พบว่าบนเก้าอี้นั้นมีคนคนหนึ่งฟุบหลับอยู่บนแขนตนเอง
เป็นต่งซานซานในชุดทำงานนั่นเอง เธอส่งเสียงกรนคร่อกๆ
จางเย่กะพริบตาปริบ ก่อนเอ่ยเบาๆ ด้วยความระมัดระวัง "ผู้อำนวยการกองหม่า? ผู้อำนวยการกองหม่า?"
ต่งซานซานสะดุ้งตื่น เงยหน้าขึ้น "หือ ใครน่ะ? อ้อ ‘ข่าว’ เองเหรอมาๆ"
จางเย่เกาหัว "ขอโทษครับ รบกวนการนอนคุณจนได้"
ต่งซานซานยกแก้วชาขึ้นซดโฮกๆ หลายอึก "ไม่เป็นไร เดี๋ยวค่อยกลับมานอนต่อได้ ไม่รีบ!"
เหล่าผู้ชม:
“ฮ่าๆๆๆ!”
“พรืด!”
เสียงปรบมือดังก้อง!
เสียงหัวเราะอาจไม่ดังนัก แต่ผู้ชมหลายคนก็ถูกละครตลกชุดนี้ดึงดูดไว้แล้ว!
เวทีเริ่มน่าสนใจ
ต่งซานซานยกขาขึ้นนั่งไขว่ห้าง เอนหลังพิงพนัก มาดคล้ายหัวหน้าตัวจริง ก่อนว่า "นั่งสิ ช่วงนี้ ที่บ้านสบายดีไหม?"
จางเย่นั่งลงบนโซฟากระมิดกระเมี้ยน วางมือสองข้างบนเข่า "ก่อนนี้ก็ยังดีๆ หรอกครับ แต่ว่าหลังจากนี้..." เขาหลับตาก่อนถอนหายใจ "ปล่อยให้มันเป็นไปตามโชคชะตาแล้วกัน!"
มีบางคนขำ!
ต่งซานซานมองเขาเขม็ง "ได้ยินว่า ตอนที่ทำงานไม่ค่อยมีอะไร เธอชอบไปตีปิงปอง?"
จางเย่สะดุ้งโหยง รีบตอบ "ผมผิดไปแล้วครับ! ผมเล่นมากไปจริงๆ! ตีปิงปองทำร้ายตนเองทำร้ายผู้อื่น! ต่อไปถ้าผมตีปิงปองอีก ผมจะตัดมือสองข้างทิ้ง!" เขาตะโกนเสียงดังลั่น "ผม ผมขอปฏิเสธการพนัน การค้าประเวณี และปิงปอง!"
พอเขาพูดจบ เหล่าผู้ชมก็ตะลึงไปครู่ก่อนหัวเราะลั่นด้วยความขำ!
มุกนี้มากะทันหันจนรับมือไม่ทัน ผู้ชมหัวเราะอย่างบ้าคลั่ง!
“พรืด ฮ่าๆๆๆ!”
“ไอ้หยา!”
“ปฏิเสธปิงปอง?”
“ทำไมเอาปิงปองไปไว้รวมกันสิ่งชั่วร้ายอย่างการค้าประเวณี การพนัน และยาเสพติดล่ะวะ!”
ถ้าไม่ใช่เพราะเรื่องก่อนหน้า ผู้ชมคงไม่หัวเราะลั่นกันแบบนี้ เมื่อหนึ่งชั่วโมงก่อน หานลี่กับทีมชาติปิงปองพ่ายแพ้! ถึงกับโยนความผิดใส่จางเย่ในการแถลงข่าวหลังการแข่งขัน! หาว่าเพราะจางเย่ทำให้พวกเขาพ่ายแพ้! ขณะนั้นหลายคนต้องตระหนกกับคำตอบเช่นนี้ เห็นว่าทีมชาติปิงปองพ่ายแพ้อย่างเสื่อมเสียเกียรติ จางเย่ไปทำอะไร? พวกนั้นแพ้ก็เป็นความผิดจางเย่?
ทุกคนคิดว่าเรื่องนี้คงจางไปเองตามปกติ ไม่คิดว่าอีกหนึ่งชั่วโมงต่อมาในรายการคืนส่งปีของ BTV จางเย่จะเริ่มการเสียดสีเรื่องนี้บนเวที ทั้งยังทำอย่างเปิดเผยชัดเจนที่สุด!
เหล่าผู้ชมหัวเราะลั่น!
ชาวเน็ตหัวเราะลั่น!
“สุดยอด!”
“นี่แหละจางเย่!”
“นั่นสิ นี่แหละคือจางเย่ล่ะ!”
“ฮ่าๆๆๆ!”
“ปฏิเสธการพนัน การค้าประเวณี และปิงปอง? คิดได้ไงวะ!”
“ขำแทบตายแล้ว! ทีมชาติปิงปองไปหาเรื่องเขาทำไมเนี่ย! ไม่ใช่ไม่รู้สักหน่อยว่าจางเย่มันอันธพาลขนาดไหน! อยากลองแหย่เขาบ้างสินะ! ดู คราวนี้หมอนั่นเลยหันมาแซะพวกนายแล้ว! แถมยังแซะในรายการคืนส่งปีที่มีผู้ชมทั่วประเทศอีก!”
“ขำจนกรามค้าง!”
“ไอ้ความเจ้าคิดเจ้าแค้นนี่แหละที่ฉันชอบจางเย่!”
“ละครตลกเรื่องนี้ขำมาก!”
“ไหนดูสิ บทเป็นจางเย่เขียนแน่ๆ!”
“แน่นอน! บทเสียดสีขนาดนี้ ไม่ใช่เขาก็ไม่มีใครคิดออกแล้ว!”
“ฉันรอดูใจจดใจจ่อเลย!”
“@หานลี่ นายได้เรื่องแล้ว!”
“@ทีมชาติปิงปอง พวกนายซวยแล้ว! จางจอมตอกหน้าจิกพวกนายเรียงตัวแล้วแน่ะ!”
เหล่าชาวเน็ตคึกคักเหมือนได้ยาชูกำลังเข้าจริงๆ!
……
ต่างประเทศ
ณ โรงแรมใกล้สถานที่แข่งขัน
หลังจบการแข่ง ทีมชาติกลับมาพักผ่อนที่โรงแรม โค้ชและสมาชิกทีมเปิดประชุมถกปัญหาถึงสาเหตุที่พ่ายแพ้ หลังจากนั้นทุกคนก็แยกย้ายกันพักผ่อนตามอัธยาศัย
“เอ้า รีบนอนเถอะ” หลิวอีเฟิงหัวหน้าโค้ชกล่าว
หานลี่ยังไม่พอใจนัก “ถ้าไม่ใช่เพราะเพลงของจางเย่…”
หัวหน้าโค้ช “ถ้ารู้ว่าเป็นเพลงหมอนั่น ก็ไม่น่าเปิดฟังแต่แรก”
เพื่อนร่วมทีม “ผมว่าต้าหานไม่รู้ว่าเป็นเพลงของจางเย่มากกว่า!”
สมาชิกทีมอีกคนไม่ว่าอะไร กำลังชมถ่ายทอดสดรายการคืนส่งปีบนมือถือ ทันใดเขาก็เปิดไปช่อง BTV
เสียงดังขึ้น!
"ผมผิดไปแล้วครับ! ผมเล่นมากไปจริงๆ! ตีปิงปองทำร้ายตนเองทำร้ายผู้อื่น! ต่อไปถ้าผมตีปิงปองอีก ผมจะตัดมือสองข้างทิ้ง!" คนในจอตะโกนเสียงดังลั่น "ผม ผมขอปฏิเสธการพนัน การค้าประเวณี และปิงปอง!"
ทุกคนในห้องตกตะลึง!
“ใครน่ะ?”
“ดูอะไร?”
“ปฏิเสธปิงปอง?”
“เชี่ยใครพูดวะ?”
ทุกคนในทีมตรงเข้าไปดู ทั้งโมโห ทั้งแปลกใจในเวลาเดียวกัน!
จางเย่!
ปู่เอ็งสิ!
เอ็งต้องการอะไรกันวะ?!
……
บนจอทีวี
รายการตลกยังดำเนินต่อไป
ต่งซานซานยิ้มอย่างชั่วร้าย “ฉันจะบอกให้เธอรู้ไว้ อธิบดีเหยาที่มารับตำแหน่งใหม่น่ะ บังเอิญว่าเป็นคนชอบเล่นปิงปองมาก เหอๆ รู้แล้วใช่ไหมว่าต้องทำยังไง?”
“ผู้อำนวยการกอง” จางเย่หน้าเครียด ปรับน้ำเสียงของตนเอง “คุณทำให้ผมลำบากนะ! อย่างน้อยผมก็ควบคุมตนเองได้ แต่ผมควบคุมท่านอธิบดีไม่ได้หรอกนะ!”
“ฮ่าๆๆ!”
“แล้วใครใช้ให้นายไปคุมอธิบดีกันละว้อย!”
“ฮ่าๆๆๆ!”
ผู้ชมหัวเราะลั่นไปกับละคร
ต่งซานซานโมโหจนต้องเหลือกตาใส่จางเย่ ก่อนเดินเข้าไปหาเขา “ข่าวเจี้ยนเอ้ย ความสามารถในการอ่านสถานการณ์ของเธอมันย่ำแย่จริงๆ เพราะอะไร? เพราะว่าเธอไม่อยากก้าวหน้าไง ฉันจะบอกให้นะ ถ้าเธอเอาแต่คิดแบบนี้ ทั้งชาติก็เป็นได้แค่ข้าราชการต๊อกต๋อยเท่านั้น!”
จางเย่พลันเผยสีหน้ากระจ่างแจ้ง พูดอย่างตื่นเต้น “จริงเหรอครับ? งั้นผมสบายใจแล้ว! ผมรักษาชามข้าวไว้ได้แล้ว!” จากนั้นก็รีบโค้งตัวคำนับขอบคุณ!
ผู้ชม:
“ฮ่าๆๆๆ!”
“ไอ้หยา ไม่ไหวแล้ว!”
“บทนี้จางเย่เจี๋ยมเจี้ยมเหลือเกิน! ฮ่าๆๆ!”
“แสดงได้ดีมาก!”
“สองคนนี้แสดงได้ดีมาก!”
บังเกิดเสียงปรบมือตอบรับอย่างอบอุ่บ!
ต่งซานซานกุมขมับอย่างจนปัญญา ก่อนชี้นิ้วใส่เขา “ข่าวเจี้ยน! งานอดิเรกของเธอกับอธิบดีเหมือนกัน ไม่รู้รึว่าเป็นโอกาสดีแค่ไหน?” เธอเงยหน้าขึ้นมองเขา “นี่คือโอกาสดีที่จะทำให้บรรพบุรุษต้องภูมิใจ…ภูมิใจชนิดที่ต้องลุกขึ้นมาจากหลุมมาร้องห่มร้องไห้อย่างปรีดา! นายไม่ตื่นเต้นเลยงั้นรึ?”
ผู้ชมหัวเราะลั่น!
จางเย่กะพริบตาปริบ “ตื่นเต้นอะไรครับ?”
ต่งซานซานยอมแพ้แล้วอธิบาย “มานั่งนี่ ดูนะ ในหน่วยงานเรา มีแต่เธอที่เล่นปิงปองเป็น เพราะงั้นเธอต้องทำให้อธิบดีอารมณ์ดีด้วยการเล่นเป็นเพื่อนเขา เท่านี้เธอก็เป็นเด็กของอธิบดีแล้วใช่ไหม?”
จางเย่ไม่เข้าใจ “เด็ก?”
ต่งซานซานดีดนิ้วมองเขา “อุ้ยเสี่ยวป้อฝึกหมัดมวยร่วมกับจักรพรรดิ สุดท้ายเขาเป็นยังไง?”
จางเย่กะพริบตาปริบ “…เป็นขันที…”
“ฮ่าๆๆๆ!”
“ขันที?”
“ไอ้หยา!”
“ฮ่าๆๆๆ!”
ผู้ชมหัวเราะอีกรอบ!
ต่งซานซานยอมแพ้ ไม่อธิบายต่อ ตัดสินใจลุกขึ้นแล้วพูดอย่างจนปัญญา “เอาล่ะ เธอไม่ต้องเข้าใจก็ได้” เธอเดินกลับไปโต๊ะตัวเองก่อนออกคำสั่ง “ต่อไปนี้ หน้าที่ของเธอคือต้องมาฝึกเล่นปิงปองทุกวัน ไม่ต้องทำงานอย่างอื่น นี่ก็คือการจัดลำดับความสำคัญ!” แล้วยกชาขึ้นจิบอย่างวางมาด
จางเย่ถาม “แต่ว่ายังไงผมก็ไม่ควรทิ้งงานแล้วไปเล่นปิงปองกับอธิบดีทุกวันนี่ครับ” เขาหยุดไปครู่ ก่อนกล่าวเสริม “ทำแบบนี้มันคือการเลียแข้งเลียขาเป็นหมาไม่ใช่เหรอครับผู้อำนวยการกองหม่า?”
ต่งซานซานวางแก้วดังกึก ทิ้งตัวพิงพนักเก้าอี้พลางไขว่ห้างจ้องเขา แล้วพูดในสำเนียงอีสาน “ใคร? นายพูดว่าใครเป็นหมา อะไรใครหมาหา??”
“ผมไม่ได้หมายความอย่างนั้นครับ!” จางเย่รีบอธิบาย
ต่งซานซานยกมือเสยผม พูดด้วยเสียงสูงห้วนๆ “ทำได้ก็ทำ ทำไม่ได้ก็ลาออกไปซะ! แล้วปล่อยตำแหน่งว่างไว้ให้ฉัน หึ ฉันจะบอกอะไรให้นะ” เธอกล่าวเน้นชัดถ้อยชัดคำ “ประเทศชาติเรา! ไม่เคยขาดแคลนคนเล่นปิงปอง รู้ไว้!”
ผู้ชมปรบมือลั่น!
“ฮ่าๆๆๆ!”
“ดี!”
“ดี!”
“ฮ่าๆๆๆ!”
ผู้ชมหัวเราะลั่น ปรบมือถูกใจกันกึกก้อง บางคนตบแรงจนถึงกับแทบพลัดตกจากเก้าอี้!
……
ต่างประเทศ
หลิวอีเฟิงและพวกโค้ชสีหน้ามืดทะมึน!
หานลี่และเพื่อนร่วมทีมโมโหกันจนหน้าเขียวคล้ำ!
เชี่ย!
ตลกบ้าอะไรกันวะ!


[Go To Next Chapter]( ./88.md)