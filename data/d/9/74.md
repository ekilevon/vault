##บทที่ 877 เริ่มงานฉลอง!
ตอนเที่ยง
พอกินข้าวที่บ้านเสร็จ ก็ไม่รู้ว่าจางเย่ไปหยิบเสื้อผ้าจากไหนมาสองชุด
“พ่อ แม่ อ่ะผมให้” จางเย่กล่าว
พ่อมองมา “อะไรนั่น?”
แม่ขมวดคิ้ว “เปลืองเงินซื้อมาอีกแล้วเหรอ?”
จางเย่ยิ้ม “ปีใหม่ทั้งทีน่า ซื้อเสื้อผ้ามาให้สองตัว ของแม่เป็นเสื้อคลุมขนสัตว์ ของพ่อเป็นเสื้อแจ็กเกตหนัง ยี่ห้อดีทั้งนั้นเลยนะ ลองใส่ดูสิ”
“คราวหลังไม่ต้องเปลืองเงินซื้อมาหรอก” พ่อประหยัดมัธยัสถ์จนเป็นนิสัยไปแล้ว
แม่ยิ้มแช่มชื่นพลางเข้ามารับไป “เท่าไรกันนี่?”
จางเย่ “แสนกว่า”
แม่ตกใจสะดุ้งโหยง “ว้าย แกจะบ้ารึไง! มีเงินเป็นแสนๆ ทำไมไม่รู้จักใช้ให้มันดีๆ? เอาเงินมาให้ฉันเก็บไว้ให้แกซี!” แล้วโยนชุดกลับไป “รีบเอาไปคืนเลยนะ!”
จางเย่หัวเราะขำ “ล้อเล่นน่า แค่ไม่กี่พันเอง เอาละ เดี๋ยวบ่ายต้องไปรายงานตัวที่สถานี BTV อีก ผมไปก่อนนะ”
แม่ถาม “คืนนี้จะกลับบ้านรึเปล่า?”
จางเย่ “แล้วค่อยว่ากัน”
แม่ “วันที่สองที่สามล่ะ?”
จางเย่ “ยังไม่รู้เลย ไว้ดูก่อนว่ายุ่งรึเปล่านะ”
แม่บ่น “ปีใหม่ทั้งทีอย่าเถลไถลสิ กลับมาฉลองปีใหม่กับที่บ้านดีๆ ไม่ได้รึไง? แกดูสิว่าหนึ่งปีมานี้อยู่บ้านสักกี่วัน? กลับบ้านมาทุกทีก็ปาเข้าไปสี่ห้าทุ่ม พ่อแม่ก็ไม่ได้เห็นหน้าเห็นตาแกแล้ว พอไปถ่ายรายการนอกสถานที่ทีก็ไปทีเป็นเดือนๆ อย่างปีที่แล้วอีก ตอนสิ้นปีก็ไม่เคยจะอยู่บ้าน! ต้องแจ้นไปแต่งเพลงให้คนขึ้นเวทีคืนส่งปี CCTV แถมยังไปตีกับคนเกาหลีจนต้องไปนอนซังเตฉลองสิ้นปีนั่นไง! ปีนี้ห้ามแกเถลไถลอีกนะ! กลับมาบ้านซะดีๆ!”
จางเย่ครางในลำคอ “ไอ้หยา ผมรู้แล้วน่า”
แม่ถลึงตาใส่ “อย่ามาทำเป็นกลบเกลื่อน! จะฉลองปีใหม่พร้อมหน้าครอบครัวสักทีมันยากเย็นขนาดนั้นเลยเหรอหา?”
จางเย่ยิ้ม “ก็ได้ครับแม่ ผมรู้แล้ว”
พ่อพูดอย่างเป็นห่วง “เตรียมเซี่ยงเซิงเสร็จแล้วเหรอ?”
จางเย่ตอบสบายๆ “เสร็จหมดแล้วครับ”
“งั้นที่พ่อได้ยินแกพึมพำอยู่ในห้องนั่นอะไรล่ะ?” พ่อถาม
จางเย่ถอนหายใจ กล่าว “ก็แค่ปรับปรุงอีกหน่อยน่ะ ที่จริงก็ไม่มีปัญหาแล้วล่ะ พ่อกับแม่วางใจเถอะ รอดูค่ำนี้ก็แล้วกัน”
……


ใกล้ถึงเวลาเริ่มออกอากาศแล้ว
เสียงในอินเทอร์เน็ตดังขึ้นทุกที
ตอนที่จางเย่มาถึง BTV ก็บังเอิญเจอเข้ากับคนในทีมผู้กำกับรายการคืนส่งปีหลายคน
“อ๊ะ อาจารย์จางมาแล้วเหรอครับ?” รองผู้กำกับคนนั้นทัก
จางเย่ยิ้ม “ครับ แวะมาเตรียมอะไรก่อนนิดหน่อย”
รองผู้กำกับ “มีคนพูดถึงการแสดงของคุณในคืนนี้เยอะแยะเลยนะครับ เถียงกันยกใหญ่เลยด้วย”
“นั่นสิครับ ผมเห็นแล้วล่ะ” จางเย่พูดอย่างช่วยไม่ได้
รองผู้กำกับขำนิดหน่อย ก่อนจะกล่าว “หลายคนคิดว่าคุณพูดเซี่ยงเซิงคืนส่งปีไม่ได้ ต่อให้พูดได้ก็คงไม่สนุก แต่คนที่สนับสนุนคุณก็มีอยู่มาก คำพูดของเหล่าแฟนคลับคุณทำเอาพวกเราฟังแล้วเป็นปลื้มจริงๆ พวกเขาบอกว่าคุณไม่ต้องพูดอะไรสักประโยค แค่ขึ้นเวทีไปนั่งแทะเมล็ดแตงโมกับเหยาเจี้ยนไฉพวกเขาก็อยากดู!”
ผู้ช่วยผู้กำกับคนหนึ่งกล่าว “อาจารย์จาง สู้ๆ นะคะ”
สตาฟอีกคนกล่าว “การแสดงของคุณไม่มีปัญหาแน่นอน”
“ได้เลย” จางเย่หัวเราะ เบาๆ “ขออาศัยคำอวยพรพวกคุณหน่อยนะ”
หลังจากเดินทักทายคนรู้จักกันประปรายเสร็จ จางเย่ก็หาห้องรับรองตัวเองเจอ เขาปิดประตู แล้วเริ่มท่องบทอีกครั้ง นี่เป็นครั้งแรกที่เขาตั้งใจเตรียมงานเซี่ยงเซิงถึงขนาดนี้ ไม่ใช่ว่าเขาไม่มั่นใจ แต่เป็นเพราะเซี่ยงเซิงครั้งนี้มีความเสี่ยง สิ่งที่เขานำมาพูดก่อนหน้านี้ล้วนหยิบยกมาจากเซี่ยงเซิงในโลกเดิมของเขา อย่างมากก็แค่ปรับประยุกต์ให้เข้ากับสถานการณ์ของตัวเอง แต่เนื้อหาหลักไม่ได้เปลี่ยนอะไร ทว่าสิ่งที่เขาจะพูดในวันนี้ กลับเป็นสิ่งที่จางเย่รวบรวมมา มีทั้งของกั๋วเต๋อกัง(1) ทั้งของเยว่อวิ๋นเผิง(2)ศิษย์น้องเขา ของหวังจื้อเจี้ยน(3) และยังมีบางส่วนที่ตัวเขาคิดขึ้นมาเอง จางเย่ต้องนำทั้งหมดนั้นมารวมเป็นเนื้อเดียวกัน ซึ่งเป็นเรื่องที่ยากมาก ดังนั้นการแสดงครั้งนี้จางเย่จึงต้องทุ่มเทและใช้ความพยายามอย่างมาก เขาไม่แน่ใจว่าจะพูดเซี่ยงเซิงนี้ออกมาได้ดีหรือไม่ และหากพูดออกไปแล้ว เขาก็ไม่แน่ใจนักว่าผู้ชมจะชอบหรือไม่
เวลาบ่ายสองโมงกว่า
เหยาเจี้ยนไฉมาถึงแล้ว
“เหล่าเหยา มาก็ดีแล้ว”
“ทำไมนายมาไวจัง? งานเริ่มตั้งทุ่มหนึ่งไม่ใช่หรือ”
“ฉันเปลี่ยนอะไรอีกนิดหน่อยน่ะ”
“หา? เปลี่ยนอีกแล้ว?”
“ฉันรู้สึกว่ามันยังไม่ค่อยเหมาะ ยังไม่ยอดเยี่ยมพอ!”
“ฉันว่าก็ดีมากแล้วนะ”
“มา เราสองคนรีบมาช่วยกันปรับอีกหน่อยเถอะ”
“ได้สิ เอาตามที่นายว่าเลย”
ทั่วทั้งสถานีโทรทัศน์นครหลวงเต็มไปด้วยความวุ่นวายไม่หยุดหย่อน เพราะเป็นการถ่ายทอดสด ดังนั้นในบางครั้งตรุษจีนวันแรกจึงนับว่าเป็นเวลาที่ยุ่งที่สุดของทุกปี แต่แน่นอนว่าก็มีสถานีทีวีที่ไม่ยุ่งอยู่เช่นกัน ตัวอย่างเช่นกานซู่ทีวี ส่านซีทีวี เจียงซีทีวี และสถานีอื่นๆ ที่มีเรตติ้งธรรมดาและไม่ใช่สถานีที่แข็งแกร่งอะไรนัก สถานีเหล่านี้ย่อมไม่ได้ร่วมแข่งขันชิงเรตติ้งด้วย เมื่อกล่าวถึงคืนส่งปี พวกเขาต่างก็อัดรายการเตรียมไว้ล่วงหน้ากันแล้วทั้งนั้น ในโลกใบนี้ มีเพียงสถานีโทรทัศน์นครหลวง หูหนาน เหลียวหนิง เจ้อเจียง และสถานีระดับยักษ์อื่นๆ เท่านั้นที่ถ่ายทอดสดรายการคืนส่งปี ลงสนามแย่งชิงเรตติ้งในนาทีทอง ไม่ถ่ายทอดสดไม่ได้
เซี่ยงเซิงของจางเย่กับเหยาเจี้ยนไฉย่อมเป็นหนึ่งในการแสดงไฮไลต์ของรายการคืนส่งปี BTV อย่างไม่ต้องสงสัย ทางสถานีคิดจะอาศัยพวกเขาในการดึงเรตติ้ง จึงกำหนดให้พวกเขาแสดงเป็นคิวต้นๆ ซึ่งข้อนี้ไม่เหมือนกับคืนส่งปี CCTV รายการคืนส่งปีของ CCTV นั้นถ่ายทอดสดในคืนวันสิ้นปีไปจนถึงเที่ยงคืน ดังนั้นพวกการแสดงสำคัญๆ จึงถูกจัดไว้ใกล้เวลาเที่ยงคืนทั้งสิ้น นี่ก็คือข้อแตกต่างของรายการคืนส่งปีของสถานีท้องถิ่น
เวลาผ่านไป ไม่รู้ว่านานเท่าไร
มีสตาฟผลักประตูเข้ามา “อาจารย์จาง อาจารย์เหยา ต้องแต่งหน้าแล้วค่ะ!”
จางเย่ส่ายหน้ากล่าว “รออีกแป๊บ เดี๋ยวไป!”
สตาฟหญิงคนนั้นร้อนใจ “ตอนนี้ห้าโมงครึ่งแล้วนะคะ!”
“ยังมีเรื่องจัดการไม่เสร็จนิดหน่อย” จางเย่หันไปปรึกษากับเหยาเจี้ยนไฉต่ออีกครั้ง “มุกนี้จะเล่นไหม?”
เหยาเจี้ยนไฉ “เวลาอาจไม่พอน่ะสิ”
จางเย่ผงกศีรษะ “งั้นก็ตัดทิ้ง”
จนในที่สุด ฉางเสี่ยวเลี่ยง ผู้กำกับเวทีคืนส่งปี BTV ก็ได้รับรายงาน เขาวางเรื่องในมือทั้งหมดแล้ววิ่งตาลีตาเหลือกมาทันที “ทำไมยังไม่แต่งหน้าเปลี่ยนเสื้อผ้าอีกล่ะครับ? จะหกโมงแล้ว เหลืออีกแค่ชั่วโมงเดียวก็จะเริ่มแล้วนะ!”
จางเย่กลับไม่แยแสในข้อนี้ พูดพรวดขึ้นมาว่า “ผู้กำกับฉาง ผมกำลังจะไปหาคุณอยู่พอดี เมื่อกี้ผมปรึกษากับเหล่าเหยาแล้ว อยากจะเพิ่มอะไรเข้าไปนิดหน่อย ผมอยากได้ดนตรี ช่วยอัดมาให้ที มีสองช่วง”
ฉางเสี่ยงเลี่ยงตะลึงงัน “ทำไม่ทันหรอกนะ!”
จางเย่ยืนกราน “จำเป็นต้องใส่มุกนี้เพิ่ม”
“เซี่ยงเซิงจะใช้ดนตรีไปทำไม?” ฉางเสี่ยวเลี่ยงไม่เห็นด้วย มุกที่ลองซ้อมกันก่อนหน้านี้ก็ดีมากแล้วไม่ใช่เหรอ? ผ่านทีมผู้กำกับแล้ว ใช้ได้แล้ว”
จางเย่ส่ายหน้า “ชิ้นงานก่อนหน้าผมรู้สึกติดใจมาตลอด ตอนนี้เจอสาเหตุแล้ว ช่วงตอนจบมันไม่ดีพอ ทำให้มุกทั้งหมดมันอ่อนไป ผมจำเป็นต้องเพิ่มส่วนนี้!” เขาอธิบายความคิดของตนให้ฉางเสี่ยงเลี่ยงฟังอย่างคร่าวๆ
ฟังจบ ฉางเสี่ยวเลี่ยงกล่าว “คุณเปลี่ยนกะทันหันเกินไป จะใช้ได้หรือเปล่าก็ไม่รู้ ฉากจบทุกคนก็ยังไม่เคยเห็น ผมก็ไม่มั่นใจในผลลัพธ์ จะให้ผมทำยังไง?”
เหยาเจี้ยนไฉเอ่ย “น่าจะออกมาดีนะ”
จางเย่พูดอีก “ผู้กำกับฉาง คุณต้องเชื่อมือผม!”
หูเฟยและคนอื่นพอได้ข่าวก็รีบเข้ามา “เกิดเรื่องอะไรขึ้น?”
ฉางเสี่ยวเลี่ยงกล่าว “เรื่องนี้ใหญ่เกินไป ผมต้องปรึกษาหัวหน้าก่อน” จากนั้นก็รีบออกไปคุยโทรศัพท์ คุยอยู่นานจึงกลับเข้ามา
จางเย่กับเหยาเจี้ยนไฉหันมองผู้กำกับฉาง
ผู้กำกับฉางกัดฟัน “ผู้บริหารอนุมัติแล้ว ทำตามที่พวกคุณต้องการ! พวกคุณนี่นะ หาเรื่องลำบากให้ผมจริงๆ เลย”
เหยาเจี้ยนไฉหยุดทำหน้าทะเล้น แล้วกล่าว “ครั้งนี้จางน้อยก็ยอมลำบาก จริงจังอย่างเต็มที่เหมือนกัน”
จางเย่กล่าว “มาพยายามด้วยกันเถอะ”
ฉางเสี่ยวเลี่ยง “ต้องใช้อะไรรีบบอก ผมจะให้คนไปเตรียมทันที!”
สตาฟคนหนึ่งเอ่ยอย่างกระวนกระวาย “อาจารย์จางอาจารย์เหยาแต่งหน้าก่อนค่ะ! แต่งไปคุยไป!”
จางเย่กล่าวขออภัย “ขอโทษด้วยนะครับ ทำทุกคนลำบากแล้ว”
ก่อนหน้านี้เวลาจางเย่พูดเซี่ยงเซิงทีก็แค่ด่าคน ด่าโน่นด่านี่ แค่ขำก็พอ ตอกหน้าก็พอ ไม่ต้องการคุณภาพสูงส่ง และไม่จำเป็นต้องประณีตอะไรมากมาย แต่ครั้งนี้ไม่เหมือนกัน ครั้งนี้เขาต้องการจะพูดให้สมบูรณ์แบบ จึงย่อมต้องขัดเกลาให้ดีที่สุด จะทำตามสบายอย่างก่อนหน้าไม่ได้แล้ว
บรรดาผู้ชมต่างเข้าประจำที่ในห้องส่งแล้ว
ยิ่งใกล้ถึงเวลาเปิดฉาก บรรยากาศก็ยิ่งตึงเครียด!
สตาฟของสถานีโทรทัศน์นครหลวงล้วนหายใจไม่ทั่วท้อง!
“ใกล้จะเริ่มแล้วนะ!”
“ผู้กำกับฉางล่ะ? ทำไมไม่เห็นผู้กำกับฉาง?”
“ผู้กำกับฉางไปอัดเสียงอยู่!”
“เซี่ยงเซิงของจางเย่กับเหยาเจี้ยนไฉมีปัญหาแล้ว หลายคนวิ่งวุ่นไปหมด ได้ยินว่าจะเปลี่ยนอะไรกะทันหันนี่แหละ โอ๊ย แต่กำหนดการเซี่ยงเซิงของพวกเขาอยู่รายการที่หกเองนะ!”
“หา?”
“นี่มันกะทันหันไปไหม?”
“ใครจะรู้ล่ะ อาจารย์จางก็เล่นหวาดเสียวตลอด!”
“เร็วหน่อยเถอะ ขอให้ทัน!”
สถานการณ์หน้าสิ่วหน้าขวานเช่นนี้ ทำเอาทีมกำกับรายการคืนส่งปี BTV และเหล่าสตาฟต่างรู้สึกใจคอไม่สู้ดี!
ยี่สิบนาทีนับถอยหลัง
ฉางเสี่ยวเลี่ยงกลับมาแล้ว
รองผู้กำกับคนหนึ่งรีบถามทันที “ทางจางเย่เป็นยังไงบ้างครับ?”
“ยังเตรียมตัวอยู่ ไม่ต้องสนพวกเขาแล้ว!” ฉางเสี่ยวเลี่ยงตะโกน “ทุกฝ่ายประจำที่!”
รองผู้กำกับหญิงคนหนึ่งกระทืบเท้า “จางเย่นี่นะ! จริงๆ เลย!”
สิบนาทีนับถอยหลัง!
ห้านาทีนับถอยหลัง!
หนึ่งทุ่มตรง เริ่มการถ่ายทอดสดรายการฉลองคืนส่งปีสถานีโทรทัศน์นครหลวงอย่างเป็นทางการ!
……


ขณะเดียวกัน
เหลียวหนิง หูหนาน เจ้อเจียง เซี่ยงไฮ้ และรายการคืนส่งปีของสถานีต่างๆ ก็พากันเปิดฉากแล้วเช่นกัน!




*************
1.郭德纲 กั๋วเต๋อกัง(1973) เกิดที่เทียนจีน เป็นนักแสดงเซี่ยงเซิงชื่อดังและนักแสดง มีผลงานภาพยนตร์และละครหลายเรื่อง
2.岳云鹏 เยว่อวิ๋นเผิง(1985) เกิดที่อำเภอหนานเล่อ, ผูหยาง มณฑลเหอหนาน เป็นดาราและนักแสดงเซี่ยงเซิง
3.王自健 หวังจื้อเจี้ยน(1984) เกิดที่อำเภอตงเฉิง, ปักกิ่งเป็นดาราและพิธีกรที่เริ่มต้นอาชีพจากการเป็นนักแสดงเซี่ยงเซิง










[Go To Next Chapter]( ./75.md)