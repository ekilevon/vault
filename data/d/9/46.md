##บทที่ 849 : คำเชิญจากรายการคืนส่งปี?
ในวันเดียวกัน การบรรยายของจางเย่ที่มหาวิทยาลัยสื่อฯ ก็เผยสู่บุคคลภายนอก
เว็บไซต์ทางการของมหาวิทยาลัยสื่อฯ โพสต์คลิปการบรรยายนี้เช่นกันเพื่อโฆษณามหาวิทยาลัย โดยเฉพาะขณะที่กำลังอยู่ในช่วงสอบเข้า การที่ได้จางเย่มาร่วมสอนในมหาวิทยาลัยถือเป็นแรงกระตุ้นชั้นดี แต่แน่นอน คำถามสุดท้ายที่จางเย่ตอบถูกตัดต่อออกไปโดยฝ่ายประชาสัมพันธ์ เพราะไม่ควรจะปรากฏแก่ประชนชนทั่วไป แต่เมื่อมีนักศึกษาและอาจารย์จำนวนมากเข้าฟัง ย่อมมีคนบันทึกคลิปเอาไว้ ไม่มีทางปิดเรื่องนี้ได้
ฉบับถอดอักษร
ฉบับคลิปเต็ม
ฉบับภาพประกอบอักษร
หน่อไม้หลังฝนฤดูใบไม้ผลิ (1) เต็มไปหมด!
"งั้นผมจะใช้คำพูดเรียบง่ายที่สุดบอกกับทุกคน ความจริงแล้ว อะไรคือศิลปิน? ใครที่อยู่ยืนยงนั่นล่ะศิลปิน! คุณกับคนในวงการร้อยคนที่ถูกก่นด่า เพียงคุณอยู่ได้ทนกว่าเก้าสิบเก้าคนนั้น คุณก็จะได้เป็นศิลปิน! รอถึงเทศกาลชิงหมิงคุณยังจะได้ยืนอยู่หน้าป้ายหลุมศพร้องเพลงซาโยนาระให้พวกเขา!"
ยอดวิวพุ่งทะยาน!
ชาวเน็ตทั้งหลายหัวเราะจนตัวโยน!
"ไม่เสียทีที่เป็นนักแสดงตลกเซี่ยงเซิงจริง ๆ!"
"นั่นสิ ปากจางเย่แม่งร้ายมาก!"
"ซาโยนาระ? ไอ๊หยา ขำเกือบตายแล้ว!"
"ด่ากันได้ทะลุไปอีกระดับแล้ว!"
"คลาสสิกเป็นบ้า มีแต่จางเย่เท่านั้นแหละที่พูดได้!"
"นี่คือคำอธิบายของคำว่าศิลปินที่ชัดเจนที่สุด!"
"ฮ่า ๆ ๆ ๆ! ชอบนิสัยเน่า ๆ ของจางเย่นี่แหละ!"
เหล่าคนใหญ่คนโตผู้มีประสบการณ์สูงในวงการล้วนออกมาถ่มถุยจางเย่ จางเย่จึงตอบโต้กลับไปอย่างนี้ หาว่าเขาไม่มีทางได้เป็นศิลปินตลอดกาล? ในเมื่อเขาอายุยังน้อย เขาย่อมต้องอายุยืนกว่าพวกคุณทุกคน รอจนพวกคุณตายแหงแก๋นอนนิ่งสนิท ก็ไม่มีใครมาวิจารณ์เขาได้แล้ว ถึงเวลานั้น เขาก็เป็นศิลปินไม่ใช่รึไง? ยังจะมีใครมาเคลือบแคลงสงสัยคอยวิจารณ์เขาอีก? ถึงเวลานั้น เขาก็ย่อมกลายเป็นศิลปินไม่ใช่รึไง? ถึงเวลานั้น หน้าป้ายหลุมศพของแต่ละคน เขาอยากร้องอะไรเขาก็ทำได้ทั้งสิ้น!
รังแกคนแก่ได้ไม่รังแกคนหนุ่ม! (2)
จางเย่ใช้วิธีการอันไร้คุณธรรมนี้พิสูจน์สำนวนเก่าแก่!
ในสายตาของจางเย่และเหล่าแฟนคลับเดนตายของเขาจำนวนมาก นี่คือการป้องกันตัวอย่างเหมาะสม และโต้กลับอย่างมีเหตุผล แต่ในสายตาของคนที่ด่าเขาแล้ว นี่คือการหาเรื่องกัน คือการไม่เคารพอาวุโส!
ดังนั้นเอง สงครามฝีปากก็บังเกิดขึ้นอีกครั้ง!
เพียงชั่วขณะ คนในวงการก็ส่งเสียงประนามจางเย่อย่างต่อเนื่อง!
"ไร้ยางอาย! ไร้ยางอายสิ้นดี!"
"เพิกถอนรางวัลไมโครโฟนทองคำของเขาซะ!"
"ช่างไม่เคารพอาวุโส!"
……
แค่พริบตา
วันขึ้นปีใหม่ก็มาถึง
พอล่วงเข้าปีใหม่ ก็ประเดิมไปด้วยเสียงก่นด่าจางเย่เสียแล้ว แต่ในเวลาเดียวกัน ก็เป็นวันนี้เอง ที่จางเย่เขยื้อนตำแหน่งในทำเนียบศิลปินระดับ B ทั่วประเทศขึ้นไปอีกขั้น!
เลื่อนอันดับอีกแล้ว!
หลังชนะรางวัลเกียรติยศสูงสุดหลายรายการ ‘จีนบนปลายลิ้น’ เองก็ยังคงเป็นที่นิยม สุนทรพจน์รับรางวัลและการพูดของเขาที่มหาวิทยาลัยสื่อฯ ล้วนช่วยดันชื่อเสียงของเขาให้สูงขึ้น นี่คือเวลาที่จางเย่ได้พบกับการพุ่งทะยานของชื่อเสียงของตนเองครั้งใหญ่ พร้อมการปรากฏตัวของเขาบนพาดหัวและสื่อทั้งรายการ ทีวี ข่าว อินเตอร์เน็ต และอื่น ๆ ล้วนแต่เป็นผลจากการพุ่งขึ้นของความนิยมของจางเย่ ไม่มีใคร ไม่มีคำวิจารณ์ใดจะหยุดยั้งเขาได้ ต่อให้เขาไม่ทำอะไร นอนอยู่บ้านไปวัน ๆ ชื่อเสียงของเขาก็ยังพุ่งขึ้นทุกวัน!
เริ่มต้นรุ่งเช้า จางเย่รับโทรศัพท์
เป็นเพื่อนร่วมงานในอดีตของเขาคนหนึ่ง
"อาจารย์จาง สวัสดีปีใหม่"
"ขอบคุณครับ"
"ไม่เจอกันนานเลย ไว้ไปกินข้าวด้วยกันสักวันนะ"
"โอเค ถึงเวลาเดี๋ยวโทรคุยกัน กินข้าวบ้านหรือข้างนอกก็ได้"
จากนั้นเป็นฮาฉีฉี
"ผู้กำกับจาง สวัสดีปีใหม่ค่ะ"
"สวัสดีปีใหม่พี่ฮา"
"ยุ่งอยู่รึเปล่าคะ?"
"โอ๊ย อยู่บ้านเฉย ๆ ล่ะครับ สองวันนี้ไม่ได้ทำอะไรเลย มัวแต่ไล่ด่ากันในเน็ตนี่แหละ"
"ยังตีกันอีก? เรื่องหลายวันแล้วไม่ใช่เหรอคะ?"
"พวกเขามาด่าผมก่อนนี่นา อยู่บ้านผมก็ไม่ได้ทำอะไร ไม่รู้จะไปไหนดี ก็ไล่ด่ากันฝึกฝีปากนี่แหละ ปีนี้จะได้ทำงานดีขึ้น"
"เอิ่ม ฉันขอคารวะคุณ คุณนี่มันนักสู้จริง ๆ"
"เอ๋? ผมเหรอ?"
"ใช่ พอได้ด่าคนแล้วคุณมีชีวิตชีวาเชียวนะคะ"
จากนั้นเป็นสายจากรองผู้กำกับอีกคนอย่างจางจั่ว :
"ผู้กำกับจาง สวัสดีปีใหม่ ขอให้มีความสุขทั้งครอบครัว"
"เช่นกันเช่นกัน ยุ่งไหมวันนี้? ทำกับข้าวกินกันที่บ้านเหรอ?"
"ได้ที่ไหนกัน ผมทำงานอยู่ออฟฟิศเนี่ย"
"หือ? ผมให้ทุกคนลาพักไปหมดแล้วนี่? วันนี้วันปีใหม่นะ ทำไมต้องทำโอทีล่ะ?"
"ทีมงานจัดรายการคืนส่งปีของ CCTV มีคนไม่พอน่ะครับ ต้องดึงคนจากหน่วยอื่นมาช่วยด้วย ตอนแรกเห็นว่าขอให้เหล่าฮาไป แต่ว่าช่วงนี้เหล่าฮาสุขภาพไม่ค่อยดี ผมเลยขอมาแทน เหลือเวลาอีกแค่เดือนเดียว การซักซ้อมรายการก็เริ่มกันแล้ว เรื่องเยอะไปหมด ยุ่งมากเลย"
"ปีนี้ใครกำกับรายการ?"
“ผู้กำกับใหญ่คือเซียวหู่ครับ เป็นผู้กำกับคนเดิมปีที่แล้วด้วย”
"แล้วสวีอี้เผิงจาก CCTV1 นั่นล่ะ? ไหนว่าเขาน่าจะมีหวังมากที่สุดไม่ใช่เหรอ?"
“เขายังเป็นรองผู้กำกับอยู่ครับ ไม่มีบทเขา คุณไม่รู้หรือ? ‘ออกมาเต้น’ตอนล่าสุดเรตติ้งต่ำกว่า 1% แล้ว เสียงวิจารณ์ก็แย่ลงเรื่อย ๆ เรื่องมันชัดแล้ว แม้ CCTV จะพยายามผลักดัน เขาก็ไม่มีความสามารถอย่างคุณ อ้อ เฉินเหยี่ยยังเป็นพิธีกรรายการคืนส่งปีในปีนี้อยู่ครับ ตำแหน่งพิธีกรยังเป็นคนเดิมตลอดสองปี ยังไม่มีอะไรแปลกใหม่ แต่ว่าผู้กำกับกลุ่มรายการภาษาเปลี่ยนตัว คิดว่าคงมีความเปลี่ยนแปลงบ้าง เห็นทางผู้กำกับใหม่ถาม ๆ อยู่ว่าจะเชิญคุณกับอาจารย์เหยาเจี้ยนไฉมาได้ไหม แต่ว่าผู้บริหารปัดตกไปทันที ลือกันว่าถ้าเป็นแค่เหยาเจี้ยนไฉ คงไม่มีปัญหา แต่ต้องไม่มีคุณอยู่ด้วย หึ ไม่น่าแปลกใจที่รายการห่วยแตกลงทุกปี ถ้าเป็นแบบนี้ คงไม่มีใครดูแล้ว!”
ฟังคำบ่นของจางจั่วอยู่นาน จางเย่จึงเข้าใจสถานการณ์ของรายการปีนี้มากขึ้น ความจริงเขารู้อยู่แล้วว่าเขาไม่มีโอกาสได้ปรากฏตัวรายการคืนส่งปีปีนี้เพราะเขามีปัญหากับทาง CCTV จนขึ้นโรงขึ้นศาล ยังจะมีโอกาสให้อีกหรือ? เขาเตรียมใจไว้นานแล้ว ดังนั้นจึงไม่ได้ใส่ใจนัก เมื่อได้ยินข่าวจากจางจั่ว ดูเหมือนรายการคืนส่งปีปีนี้จะยังคงคึกคักอยู่บ้าง”
พอวางสาย จางเย่ก็โทรหาคนอีกหลายคน
หูเฟย
เหยียนเทียนเฟย
หัวหน้าเก่ากับหัวหน้าคนปัจจุบัน เขาโทรไปเพื่อสวัสดีปีใหม่กับทั้งคู่
พอสาย ญาติพี่น้องก็ทยอยมากันแล้ว
จางเย่ออกไปต้อนรับ "อ๊ะ น้าใหญ่ น้าสะใภ้ใหญ่ น้าสอง น้าสาม น้าสะใภ้สาม สวัสดีครับ"
น้าใหญ่ยิ้ม "จางน้อย หล่อขึ้นอีกแล้ว"
จางเย่ยิ้มตอบ "พอไหวล่ะครับ"
"พี่!" น้องสาวทั้งสามของเขาก็เข้าบ้านกันมาทีละคน พวกเธอนั่งรถมาด้วยกัน จากนั้นเป็นตากับยายของเขา
จางเย่โบกมือ "มากันแล้วเหรอ?" ก่อนรีบเข้าไปประคอง "ตา ยาย"
รุ่นนี้ มีลูกชายแค่คนเดียวในตระกูล ตอนนี้ยังประสบความสำเร็จเป็นดาราดังอีก ยายย่อมรักใคร่จางเย่เป็นพิเศษ "โอ้ จางน้อยมาเร็วเข้า มาให้ยายดูหน่อยสิ"
จางเย่ยิ้ม "ดูเต็มที่เลยครับ"
ยายจับมือจางเย่ไม่วาง ชวนคุยไปเรื่อย ๆ
แม่กล่าว "ตอนแรกบอกว่าจะไปหาพ่อกับแม่ พวกพ่อแม่ก็บอกว่าที่นั่นลำบาก ลำบากที่ไหนกัน?"
ตาหัวเราะลั่น "ไม่ได้สิ บ้านเราตอนนี้มีใครบ้างไม่รู้ว่าทางนี้มีดาราดัง ใคร ๆ ก็รู้จักเย่น้อย เพื่อนบ้านเอย เพื่อนฝูงเอย ใครจะไม่อยากมาเจอหน้าเย่น้อยบ้าง? มีแต่คนมา พวกเราจะกินข้าวกันยังไง? มาบ้านพวกแกนี่แหละดีแล้ว"
พอน้องสามเข้ามาก็มองหา "เฉินเฉินล่ะ? เฉินเฉินล่ะ?"
จางเย่ชี้นิ้วเข้าไปในห้อง "เล่นเกมอยู่ในห้องแน่ะ"
น้องสาวเรียกด้วยความดีใจ "เฉินเฉิน อามาแล้ว ออกมาทักกันหน่อยสิ" เธอเรียกตัวเองเป็นอาไปเรียบร้อย แต่ก็ถูกต้อง เพราะเธอกับจางเย่อยู่ในลำดับรุ่นเดียวกัน
"เหอ ๆ" ประตูยังไม่ทันเปิด เสียงหัวเราะเย็น ๆ ของเฉินเฉินก็ลอดออกมาแล้ว
น้องสามลากน้องสองเข้าไปเล่นกับเฉินเฉินในห้อง ในห้องนอนพลันมีเสียงคุยกันจอแจขึ้นมา
ในรุ่นหลังน้องสาวคนโตค่อนข้างเป็นผู้ใหญ่กว่า เดินมายิ้มให้กับจางเย่ "พี่ หลายวันนี้ด่ากันในเน็ตอีกแล้วเหรอ"
จางเย่หัวเราะ "ช่วยฝ่ายพี่รึเปล่าล่ะ?"
น้องสาวคนโตยิ้มน้อย ๆ "แน่อยู่แล้ว หนูไปช่วยพี่ด่าด้วยนะ"
"ยอดมาก!" จางเย่พอใจ
น้าสะใภ้ใหญ่ว่า "ตานตานน่ะตอนนี้ไม่สนเรียนวิชาอื่น แต่เรียนทักษะการด่าคนจากเธอไปหลายส่วนเลยนะ"
"ด่าคนไม่เป็นจะได้ยังไง?" จางเย่ไม่ละอายเลยสักนิด "คนเรา จะมากจะน้อยต้องเรียนรู้เอาไว้บ้าง มีติดตัวเอาไว้ เข้าสังคมจะได้ไม่ถูกข่มเหง"
แม่เบ้ปาก "พอเถอะแกน่ะ อย่าสอนอะไรมั่วซั่ว"
ยายกลับหรี่ตามองบุตรสาวเขม็ง "สอนมั่วซั่วที่ไหนกัน? หลานฉันบอกว่าถูก ก็คือถูกสิ!"
แม่ "..."
ทุกคนหัวเราะ
หลังกินข้าว ทุกคนก็คุยกันเรื่องรายการคืนส่งปี
น้ารองถาม "เย่น้อย ปีนี้รายการคืนส่งปีมีเธอด้วยรึเปล่า?"
จางเย่หัวเราะ "ไม่มีอยู่แล้วครับ ตัวพิธีกรกำหนดไปแล้ว รายการก็เลือกไปเสร็จแล้ว ไม่เกี่ยวอะไรกับผม พวกเขาเองก็ไม่น่าจะมาเชิญผมด้วย"
น้าสะใภ้สามถาม "ช่องอื่นล่ะ?"
"ช่องอื่น?" จางเย่ชะงัก "ไม่รู้สิครับ"
น้าสะใภ้สามว่า “เธอก่อเรื่องไว้เยอะ ซ้ำยังเคยฟ้องร้องทาง CCTV อีก บวกกับกฎในองค์กร เธอไม่มีทางได้ออกรายการส่งปีของ CCTV แน่ แต่สถานีอื่นล่ะ? ด้วยชื่อเสียงของเธอ เธอปรากฏตัวในรายการได้แน่ ช่องใหญ่ ๆ บางช่องเดี๋ยวนี้ก็มีเรตติ้งรายการคืนส่งปี อย่างน้อย ๆ ก็สองเท่าของ ‘จีนบนปลายลิ้น’ ไม่เคยมีรายการทีวีไหนจะมีเรตติ้งชนะรายการคืนส่งปีได้หรอก!”
จางเย่กล่าว “รายการคืนส่งปีของสถานีท้องถิ่นอาจจะมีเรตติ้งสูงก็จริง แต่ก็ไม่จำเป็นต้องเชิญผมเข้าไป น้าว่าชื่อเสียงผมไม่แย่ ผมมีผลงานก็จริง แต่ว่าชื่อผมฉาวโฉ่ขนาดนี้ เดี๋ยวนี้สถานีแต่ละที่ก็ออกรายการคืนส่งปีแบบถ่ายทอดสดกันทั้งนั้น ไม่มีใครกล้าเสี่ยงเชิญผมไปหรอก อีกอย่าง ผมเองยังเป็นพนักงานของ CCTV ด้วย”
เพิ่งพูด โทรศัพท์ก็เข้ามาพอดี
ต่งซานซานนั่นเอง "กินข้าวอยู่?"
จางเย่เข้าไปในห้อง "อืม เพิ่งกินเสร็จ"
"ถามหน่อย" ต่งซานซานหัวเราะ "มีนัดรายการคืนส่งปีหรือยัง?"
จางเย่ชะงัก "คืนส่งปี? คืนส่งปีฉันพักไง"
ต่งซานซานดีดนิ้ว "งั้นก็พอดีเลย สัญญาของเธอกับ CCTV จำกัดแค่เรื่องพิธีกรกับเรื่องการจัดรายการใช่ไหม? นายไปเป็นพิธีกรกับจัดรายการให้ช่องอื่นไม่ได้ แต่ว่าไม่ได้จำกัดว่านายจะไปเป็นแขกรับเชิญอย่าง...เล่นเซี่ยงเซิงใช่ไหม?"
จางเย่อุทาน "เธอจะทำอะไรน่ะ?"
ต่งซานซานหัวเราะ "ทางสถานีโทรทัศน์ดาวเทียมนครหลวงเพิ่งตัดสินใจว่า ปีนี้จะเชิญนายกับอาจารย์เหยาเจี้ยนไฉมาร่วมงานในรายการคืนส่งปี เลยให้ฉันมาลองหยั่งเชิงนายก่อน แล้วก็อยากดูเรื่องสัญญาของนายกับ CCTV ด้วย ว่าพอจะมีช่องว่างให้ได้ไหม สนใจรึเปล่า?"
จางเย่หรี่ตา "ใครตัดสินใจ?"
"เบื้องบน"
"พวกเธอแน่ใจ? กล้าให้ฉันออกรายการสด?"
"แน่นอน หัวหน้าสถานีสั่งลงมาเองเลยนะ"
หัวหน้าสถานีโทรทัศน์ดาวเทียมนครหลวง?
หญิงชราที่ท่าทางใจดีนั่นน่ะนะ?
หน่อไม้หลังฝนฤดูใบไม้ผลิ ตรงกับสำนวนไทย ผุดเป็นดอกเห็ด, ผุดขึ้นมาราวกับดอกเห็ด หมายถึง เกิดขึ้นมากมาย ขยายอย่างรวดเร็ว
รังแกคนแก่ได้ไม่รังแกคนหนุ่ม เป็นสำนวน หมายถึง อาจกลั่นแกล้งรังแกคนแก่ได้ แต่ไม่อาจรังแกคนหนุ่ม เพราะท้ายที่สุดคนหนุ่มจะอยู่นานกว่า คนแก่คือไม้ใกล้ฝั่ง


[Go To Next Chapter]( ./47.md)