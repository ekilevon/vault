##บทที่ 863 : กวาดไปสี่สิบรางวัล!
ในงานเกิดเสียงดังอื้ออึง
เหล่าพนักงานต่างจับกลุ่มกระซิบกระซาบ ทุกคนล้วนตกตะลึงกับผลการจับรางวัล!
“ไอ้จางเย่นั่นบ้าไปแล้ว!”
“เหลือไว้ให้พวกเราบ้างสิ!”
“ดวงดีจนน่ากลัวจริงๆ!”
“โคตรร้าย! ฉันแม่งเพิ่งเคยเห็นคนได้รางวัลในงานรวดเดียวยี่สิบรางวัลก็ครั้งนี้แหละ โอกาสเกิดเหตุการณ์แบบนี้มีแค่ไหนกันเนี่ย?”
“ยังโชคดีที่ไม่ใช่รางวัลใหญ่โต”
“ใช่ ยังเหลือรางวัลอีกเยอะ”
“เครื่องเสียรึเปล่า?”
“ก็น่าจะอย่างนั้น!”
“พรืด ทำไมฉันแอบขำอยู่หน่อยๆ นะ!”
“ฉันก็ด้วย ดูหน้าพวกทีมผลิตรายการคืนส่งปีสิ หน้าเครียดจนดำซะยิ่งกว่าก้นหม้อ!”
“ยิ่งพวกเขาไม่อยากเห็นหน้าจางเย่ จางเย่ยิ่งออกมาเต้นแร้งเต้นกาต่อหน้าพวกเขา ถึงกับโผล่มาบนจอใหญ่ยี่สิบรอบ รู้ไหม จางเย่น่ะเกือบไม่ได้เข้างานเพราะมีคนร้องเรียนแล้วนะ!”
อีกด้านหนึ่ง
เจียงหน่ายสยงกระซิบ “เกิดบ้าอะไรขึ้นวะ!”
“ไม่ทราบครับ” เจียงหยวนเองก็หงุดหงิด “ทำไมเป็นหมอนั่นทั้งหมดได้?”
สวีอี้เผิงจากทีมรายการคืนส่งปีก็สบถ ช่างเป็นผีบัดซบที่ตามหลอกหลอนเสียจริง! งานเลี้ยงประจำปียังไม่ยอมให้คนได้อยู่กันสงบๆ ทำไมอะไรๆ ก็เป็นเอ็งกันวะ!
ที่โต๊ะของผู้บริหาร
รองหัวหน้าสถานีโจวถามขึ้นทันที “เกิดอะไรผิดพลาด?”
เมื่อรองหัวหน้าสถานีคนอื่นเห็นสีหน้าของหัวหน้าสถานี ก็พูดขึ้นด้วยความหวาดหวั่นว่าหัวหน้าสถานีจะพาลเดือดดาลขึ้นมา “รีบให้ช่างไปดูแล้วจัดการเร็ว!”
บนเวที พิธีกรหญิงกระแอมกล่าว “ดูเหมือนอาจารย์จางจะมือขึ้นนะคะเนี่ย เป็นพิธีกรมาก็หลายปี ฉันไม่เคยเห็นใครได้รางวัลติดๆ กันแบบนี้มาก่อนเลย”
พิธีกรชายกล่าว “ผมว่าระบบคงมีปัญหา”
เฉินเหยี่ยถาม “งั้นผลรอบนี้จะนับรึเปล่าครับ?” คำถามนี้ออกจะชั่วร้ายอยู่บ้าง
เมื่อพนักงานของ CCTV ได้ยินดังนั้น พวกเขาย่อมต้องเห็นคล้องไปกับความเห็นนี้
“ใช่ ไม่นับ!”
“ระบบมีปัญหา งั้นก็จับใหม่!”
“จับใหม่!”
“ใช่ จับอีกรอบ!”
“ระบบมีปัญหา ฉลากก่อนหน้าไม่ยุติธรรม!”
“จับใหม่!”
เมื่อเฉินเหยี่ยชี้ช่องความเป็นไปได้ บวกรวมกับความเห็นของผู้นำ ทั้งคนช่อง CCTV1 รวมถึงเหล่าทีมผลิตรายการคืนส่งปีที่มีต่อจางเย่ ทำให้ทุกคนร่วมใจกันประท้วง คนที่ไม่ได้รับรางวัล ก็ล้วนคาดหวังว่าจะได้รับโอกาสอีกครั้ง
ทีมผลิตรายการคืนส่งปีก็ว่า “จับใหม่!”
แต่คนของช่องสิบสี่ไม่มีทางยอมรับแน่
ฮาฉีฉีตะโกน “จับไปแล้วยังจะมาแก้ผลเรอะ?”
“นี่ครั้งแรกนี่แหละที่ได้ยินอะไรแบบนี้!” จางจั่วเดือดขึ้นในทันที “นี่มันหมายความว่ายังไง?”
เสี่ยวหวังร้อง “รังแกพวกเราเหรอ? จะรังแกคนใช่ไหม?”
ถงฟู่ตะโกนลั่น “ถ้าเป็นแบบนั้น ยังจะจับรางวัลกันทำไม จับแล้วก็จับใหม่ได้ ผลออกมาไม่พอใจก็จับใหม่อีกรอบ? งั้นระบุตัวคนได้รางวัลไปแต่แรกเลยก็ได้! อยากให้ใครก็ให้คนนั้น ไม่ต้องมาจับแล้ว!”
เหยียนเทียนเฟยหน้าเครียด มองไปบนเวที
ทุกคนรอการตัดสินใจของเหล่าผู้บริหาร
เหล่าผู้บริหารหันไปคุยกัน เป็นเพราะความผิดพลาดของระบบครั้งนี้ ทำให้งานเลี้ยงเนิ่นช้าไปหลายนาที ข้างบนเวทีเงียบเสียงอยู่นานทีเดียว
จางเย่แค่นหัวเราะในใจ แต่บนสีหน้ากลับไม่แสดงทีท่าอะไร
อาจเพราะไม่ต้องการถกเถียงกันนานนัก หรืออาจเพราะรู้สึกว่าการวุ่นวายกันไปทั้งงานเพียงเพราะเรื่องของจางเย่นั้นมันไม่คุ้มกัน พวกเขาไม่เห็นว่าควรต้องมาเสียเวลากับแค่เรื่องบัตรกำนัลใบละห้าร้อยยี่สิบใบที่มีมูลค่าเพียงแค่หมื่นเดียว หัวหน้าสถานีจึงตัดสินใจให้ผู้บริหารคนหนึ่งสั่งไปทางเวที ยืนยันด้วยสัญญาณมือว่าให้ผลการจับฉลากเป็นไปตามนั้น
เฉินเหยี่ยมุมปากกระตุกเล็กน้อย ได้แต่ประกาศด้วยความไม่เต็มใจนัก “ขอเชิญผู้ชนะขึ้นมารับรางวัลครับ”
จางเย่ยิ้ม หันไปมองด้านข้าง “เสี่ยวหวัง?”
เสี่ยวหวังลุกขึ้น “ได้ค่ะ ฉันจะขึ้นไปรับรางวัลเอง!”
จางจั่วกล่าว “เสียเวลาน่ะ ยังคิดจะปฏิเสธผลนี้อีก?”
ฮาฉีฉี “พวกนั้นกล้าพูดเพราะเป็นอาจารย์จางน่ะแหละ ถ้าคนของรายการคืนส่งปีชนะ ฉันไม่เชื่อว่าจะมีใครกล้าถามว่าจะยอมรับผลนี้รึเปล่าหรอก!”
อู่อี้ “พวกนี้มันคนแบบไหนกัน! เครื่องเสียดันมาโทษเรางั้นเรอะ?”
พิธีกรหญิงประกาศ “การแสดงถัดไปเป็นการร้องเพลงประสานเสียงจากแผนกการเงิน CCTV! ขอเสียงปรบมือจากทุกคนหน่อยค่ะ!”
เมื่อเรื่องจบลง ทุกคนก็ปรบมือให้อย่างอบอุ่น ไม่สนใจเรื่องที่จบไปแล้ว อย่างไรเรื่องปัญหาเครื่องเสียก็เกิดได้แค่ครั้งเดียว รางวัลใหญ่ยังมีเหลืออีกมากมาย
เสี่ยวหวังพอรับรางวัลแล้วก็กลับลงมาพร้อมบัตรกำนัลเต็มมือ “นี่ค่ะผู้กำกับจาง!”
จางเย่ไม่รับ กล่าวว่า “ทุกคนเอาไปเลย”
เสี่ยวหวังร้อง “จะดีเหรอคะ?”
“หยิบตามสบายนะ” จางเย่ยิ้มอย่างใจกว้าง
เสี่ยวหวังหัวเราะคิกคัก “งั้นฉันไม่เกรงใจละนะคะ ขอบคุณค่ะผู้กำกับจาง!”
“ขอฉันใบหนึ่งนะ ไม่เกรงใจผู้กำกับจางแล้วนะคะ” หวงตานตานเองก็ยิ้มพลางหยิบบัตรกำนัลขึ้นมา
แต่คนอื่นๆ ไม่ขยับ
ฮาฉีฉี “ฉันไม่เอาล่ะ”
ในเมื่อคนที่เหลือไม่ต้องการ จางเย่ก็ไม่เกลี้ยกล่อม เขาเก็บบัตรที่เหลือไว้ข้างตัว
จางจั่วยิ้ม “ถึงจะเป็นเพราะระบบมีปัญหา แต่ก็ถือเป็นการเริ่มต้นด้วยลางที่ดีไม่เลว!”
“ดูสิว่าอาจารย์จางดวงดีแค่ไหน!” ถงฟู่ชูนิ้วโป้งให้ “ยอดเยี่ยมมาก!”
เหยียนเทียนเฟยก็หัวเราะ “กวาดไปยี่สิบรางวัล รู้ไหมว่าคนอื่นๆ ต้องช้ำใจกันแค่ไหนน่ะ!”
จางเย่ “งั้นเหรอครับ?”
เหยียนเทียนเฟยหัวเราะตอบ “เห็นสีหน้าพวกนั้นเธอก็จะรู้เอง”
หลังจากจับรางวัลแล้วจางเย่ก็หยุดรัศมีแห่งโชคชั่วคราว ความจริงแล้วถ้าวัดมูลค่ากันจริงๆ ค่าชื่อเสียงที่ใช้ไปนับว่ามีค่ามากกว่า ไม่อาจวัดได้ด้วยตัวเงิน อัตราการใช้แต้มของรัศมีแห่งโชค (อัปเกรด) นั้นสูงไม่น้อย แต่ที่ได้กลับมากลับเพียงแค่บัตรกำนัลยี่สิบใบ มูลค่ารวมแค่หมื่นเดียว ไม่คุ้มกันเลยแม้แต่น้อย! นับว่าขาดทุนมาก!
แต่อย่างไรก็ตาม จางเย่กลับไม่คิดเช่นนั้น เพราะสำหรับเขา มีเรื่องบางเรื่องที่ต้องกระทำ มีหน้าของคนบางคนที่ต้องตอก ยิ่งไม่อยากเห็นหน้าเขา เขายิ่งอยากให้เห็นหน้า! นี่คือสิ่งที่จางเย่ชมชอบและสนุกสนานที่สุด! เขาเป็นคนที่ข้ามผ่านละสิ้นแล้วซึ่งกิเลสตัณหาสามัญ! สิ่งที่เขาสนใจล้วนแตกต่างจากคนอื่น! คนอื่นยิ่งเป็นทุกข์ เขายิ่งสุขใจ!
ดังนั้นแล้ว ถ้าต้องใช้จ่ายเพื่อแล้วความสุขใจ เขาจะปวดใจงั้นรึ?
ไม่มีทาง!
ต่อให้ต้องใชค่าชื่อเสียงไปเท่าไหร่ เขาก็ไม่ปวดใจสักนิด!
เสียงเพลงบนเวทีดังขึ้นด้วยอารมณ์พลุ่งพล่าน
“เราจะร่ำร้องไปด้วยกัน!”
“เราจะเดินหน้าไปพร้อมกัน!”
นี่คือเพลงปลุกใจชื่อดังของโลกนี้ คนในแผนกการเงินน่าจะทำการซักซ้อมมาหลายครั้ง จึงได้ร้องกันอย่างสอดคล้องเป็นอย่างดี เรียกเสียงปรบมือชมเชยจากเหล่าผู้ฟังที่ยิ้มกว้างพลางร้องตามไปด้วย
ตรงด้านข้างเวที ช่างกำลังปรับแก้ระบบคอมพิวเตอร์
เฉินเหยี่ยยืนมองอยู่ด้านข้าง “เป็นยังไงบ้าง?”
ช่างคนหนึ่งตอบ “เกือบเสร็จแล้ว”
เฉินเหยี่ยเร่ง “เร็วหน่อย การแสดงจะจบแล้ว!”
ช่างคนนั้นว่า “ตั้งค่าพารามิเตอร์ได้ไม่ดีน่ะ ขอรีเซ็ตก่อน”
เมื่อการแสดงจบลง เครื่องก็ซ่อมเสร็จพอดี พวกเขาจัดการซ่อมได้ทันเวลา!
“คราวนี้ไม่มีปัญหาแน่” ช่างคนนั้นทดสอบอีกหลายครั้ง มั่นใจว่าไม่เป็นปัญหา ผลการทดสอบออกมาเรียบร้อยดี จะไม่มีคนได้รางวัลแค่คนเดียวอีกแล้ว
เฉินเหยี่ยพยักหน้า ส่งสัญญาณบอกพิธีกรอีกสองคนว่าทางนี้เรียบร้อยดี
ม่านรูดปิดลง
พิธีกรขึ้นเวทีอีกครั้ง
พิธีกรหญิงยิ้มกว้าง “ต่อไปคือช่วงเวลาการจับรางวัลที่ทุกคนรอคอยกันอีกครั้งนะคะ”
พิธีกรชายมองบนหน้าจอ กล่าวว่า “เอาล่ะครับ มาดูรางวัลรอบสองกันดีกว่า” บนจอแสดงภาพขึ้นมา “โอ๊ะ ผมว่าเจียเจียคงชอบรางวัลนี้นะครับ”
เป็นเครื่องสำอาง
ชุดเครื่องสำอางและผลิตภัณฑ์ดูแลผิว!
ในชุดประกอบด้วยคลีนเซอร์ ครีม อายเจล มาสคาร่า และอื่นๆ อีกมากมาย ไม่ใช่ของไร้ราคาแน่นอน!
พิธีกรหญิงกล่าวด้วยความคาดหวัง “ของรางวัลสำหรับสาวๆ ได้มาอย่าลืมให้ฉันนะคะ”
พิธีกรชายหัวเราะ “ยากหน่อยนะ ผมต้องให้ภรรยาผมน่ะสิ”
“ขี้เหนียวจัง” พิธีกรหญิงเหน็บ
ทุกคนหัวเราะ
พิธีกรหญิง “งั้นฉันคงได้แต่หวังว่าฉันจะโชคดีพอละนะคะ!”
พิธีกรชาย “มีของรางวัลยี่สิบชุด ทุกคนมีโอกาสแน่นอน ขอส่งไมค์ต่อให้เหล่าเฉินครับ”
เฉินเหยี่ยรับหน้าที่พิธีกรต่อ เขายิ้มให้กับผู้ชม กล่าวว่า “ต่อไป ผมจะรับหน้าที่ช่วงจับรางวัลนะครับ เรื่องที่ระบบมีปัญหา ช่างเราซ่อมเรียบร้อยแล้ว ทุกคนอย่ากังวลว่ามันจะเสียอีกล่ะ” หลังหยุดครู่หนึ่งเขาก็ชี้ไปบนจอ “แจ้งก่อนว่ารางวัลในรอบนี้เป็นภรรยาของรองหัวหน้าสถานีโจวให้คำแนะนำมา เราอยากจะขอขอบคุณสำหรับคำแนะนำรางวัลในค่ำคื่นนี้ครับ”
รองหัวหน้าสถานีโจวที่หน้าเวทียิ้ม
เหล่าพนักงานหญิงล้วนตื่นเต้น
“หวา เครื่องสำอางยี่ห้อดังนี่นา”
“มีแต่คนบอกว่ายี่ห้อนี้ดีนะ”
“ใช่ แต่มันแพง เมื่อก่อนเลยทำใจซื้อไม่ได้!”
“ชุดหนึ่งน่าจะสามสี่พันหยวนเลยนะ ใช่ไหม?”
“ชุดเล็กน่ะ เลยแค่สามสี่พันหยวน ถ้าชุดใหญ่ก็คงหกเจ็ดพัน! ภรรยาของรองหัวหน้าสถานีโจวน่าจะรู้จักของดี ฉันชอบชุดนี้มากเลย!”
“ของฉัน ของฉัน”
“พอเลย ฉันจะเอา!”
“ฉันจะเอาไปให้เมีย!”
“จริงสิ จำได้แล้วว่าหลายเดือนก่อนเมียฉันบอกว่าอยากได้เครื่องสำอางชุดนี้ แต่มันแพงเกินเลยทำใจซื้อไม่ลง!”
ไม่เพียงแต่พวกผู้หญิง แม้แต่ผู้ชายยังอยากได้ การจับรางวัลรอบสองนี้ถือเป็นรางวัลใหญ่ แค่ชุดเดียวก็หลายสตางค์แล้ว
ที่โต๊ะของช่องสิบสี่
เสี่ยวหวังตาเป็นประกาย “ฉันชอบ! ฉันชอบ!”
“ฉันอยากได้ของชิ้นนี้มานานแล้ว” หวงตานตานตื่นเต้น “เสียดายที่มีแค่ยี่สิบชุด ไม่รู้ฉันจะได้หรือเปล่านะ ฟ้าเจ้าขาดินเจ้าขา ขอฉันสักชุดเถอะนะ!”
ฮาฉีฉีหัวเราะ “งั้นรอดูผู้กำกับจางเถอะ
หวงตานตานหัวเราะคิก “เจ๊ฮา เมื่อกี้น่ะเครื่องเสียไม่ใช่เหรอ? ฉันก็อยากขอผู้กำกับจางนะ แต่ฉันว่าเขาใช้แต้มดวงไปหมดแล้วแหละ”
ฮาฉีฉี “ก็จริง”
อู่อี้แหย่ “ใครจะไปรู้ เครื่องอาจจะเสียอีกครั้งก็ได้?”
ตรงด้านข้างเวที เฉินเหยี่ยกดปุ่มเริ่มจับรางวัลเรียบร้อยแล้ว เป็นเช่นเดิม ภาพของเหล่าพนักงานหมุนวนไปในทั้งยี่สิบช่อง
“อ๊ะ รูปฉัน”
“ฉันด้วย”
“เพิ่งแวบผ่านไปเอง”
“ถ้าหยุดตอนนี้ก็ดีสิ!”
ทุกคนล้วนกระเหี้ยนกระหือรือ รอบแรกนั้นนอกจากจางเย่แล้วไม่มีใครได้รางวัลเลย ทุกคนล้วนคาดหวังมากขึ้นว่าจะชนะรางวัลนี้ได้
เฉินเหยี่ยมองที่โต๊ะของผู้บริหาร “เชิญครับ”
หัวหน้าสถานียิ้มน้อยๆ ก่อนมองไปด้านข้าง “ให้พวกนายแล้วกันนะ”
ผู้บริหารคนหนึ่งว่า “นี่คือรางวัลที่ภรรยาของเหล่าโจวเลือก ให้นายคนแรกดีไหม?”
“เหอๆ ได้ งั้นฉันจะเรียกคนแรกล่ะนะ” รองหัวหน้าสถานีโจวมองหน้าจอ รออยู่ครู่ก่อนตะโกน “เอาล่ะ หยุด”
เฉินเหยี่ยกดปุ่มในทันใด “มาดูกันว่าใครจะเป็นผู้โชคดีคนแรก!”
ผลออกแล้ว!
ภาพปรากฏหราอยู่บนจอ!
เมื่อเฉินเหยี่ยเห็นเข้า เขาก็ต้องแสดงสีหน้าตื่นตะลึง!
รองหัวหน้าสถานีโจวงุนงง!
เจียงหน่ายสยงและเจียงหย่วนงุนงง!
ทุกคนปากอ้าตาค้าง!
อวี๋อิ่งอี๋แห่ง CCTV5 กลั้นขำไม่ไหว “พรืด!”
เสี่ยวหวังกรี๊ด “ไอ้หยา!”
หวงตานตานตกตะลึง!
จางจั่วชะงัก “นี่…”
อู่อี้ก็งงไปเล็กน้อย “เชี่ย ผู้กำกับจางอีกแล้ว!”
รางวัลแรกของรอบที่สอง ก็ยังคงเป็นจางเย่!
จางเย่หัวเราะ “ท่าทางวันนี้ฉันดวงดีไม่เลวเลย”
เหยียนเทียนเฟยมองเขา พูดไม่ออก ได้แต่ส่ายหน้า ทั้งนึกขำกับตัวเองในใจเมื่อพบว่าเรื่องที่เกิดขึ้นนั้นช่างน่าขำเสียเหลือเกิน จางเย่เป็นคนที่ไม่ได้รับการต้อนรับ และไม่มีใครอยากพูดถึง ตอนที่เหล่าผู้บริหารกล่าวบนเวที ก็ยังไม่แม้แต่จะพูดถึงชื่อของเขาและรายการอย่างเดอะวอยซ์กับจีนบนปลายลิ้น เห็นได้ชัดว่าพวกเขารู้สึกกับจางเย่เช่นใด แต่ดูสิ่งที่เกิดขึ้นนั่นสิ ระหว่างการจับรางวัลจางเย่กลับได้รับเลือกซ้ำแล้วซ้ำเล่า นี่คือการเหยียดหยามกันถึงขั้นไหน!
เฉินเหยี่ยรู้สึกกระวนกระวายใจขึ้นมาอีกครั้ง
เหล่าหัวหน้าสถานีล้วนมองหน้ากันด้วยความตกตะลึง เชี่ย เกิดบ้าไรขึ้นมาเนี่ย? ทำไมเป็นไอ้ตัวบัดซบนี่อีกแล้ว?
ไอ้หมอนี่มันจะดวงดีไปไหม?
มีคนตั้งหลายร้อย ทำไมหมอนี่ต้องได้อีกแล้ว!
พิธีกรชายสองหญิงหนึ่งล้วนยืนอึ้งอยู่บนเวทีเช่นกัน!
ความเงียบลากอยู่ราวยี่สิบวินาทีก่อนที่หัวหน้าสถานีคนถัดมาจะสั่งหยิบฉลากรางวัลต่อไป ทุกคนเชื่อว่าระบบได้รับการแก้ไข และอาจเกิดจากเหตุบังเอิญเท่านั้น!
ไม่เชื่อหรอก นายยังจะกวาดไปอีกยี่สิบรางวัลอีกงั้นเรอะ?
วาจาไร้สาระ!
รองหัวหน้าสถานีหลี่ “หยุด!”
เฉินเหยี่ยตบปุ่ม
ภาพปรากฏขึ้นมา ---จางเย่!
ทุกคนล้วนตกตะลึง
รองฉี “หยุด!”
---จางเย่!
รองจ้าว “เอ้า หยุด!”
---จางเย่!
หัวหน้าเฉิน “หยุด!”
---จางเย่!
ผู้ชม “…”
รางวัลทั้งยี่สิบรางวัลได้ผู้ชนะแล้ว!
จางเย่!
จางเย่!
จางเย่เรียบ!
เหมือนอย่างรอบแรก ของรางวัลยี่สิบชิ้นในรอบสอง จางเย่กวาดเรียบ!
ดังนั้น แม้แต่เหล่าหัวหน้าสถานีก็มีสีหน้าไม่น่าดูแล้ว
รองหัวหน้าสถานีโจวเดือด!
เหล่าผู้บริหารก็ไม่อยากจะเชื่อ!
เชี่ย!
นี่มันเกิดอะไรขึ้น?
นี่มันเกิดบ้าอะไรขึ้นมา?
คนในงานล้วนแต่เงียบกริบ!
พนักงานของ CCTV มองจอด้วยสายตาเวิ้งว้าง ในใจนึกสบถ “มารดามันเถอะ” นับหมื่นครั้ง! ทำไมวะ! ทำไมต้องเป็นหมอนี่อีกแล้ว! ไหนว่าซ่อมแล้วไง? ทำไมยังเป็นแบบนี้อีก?
“สวรรค์”
“เกิดอะไรขึ้น?”
“นี่มัน…”
“เชี่ย ไม่เหลือให้พวกเราสักหน่อยเหรอ!”
“น้องสาวนายสิ นี่มันบ้าอะไรเนี่ย?”
“จางเย่แม่งดวงดีขนาดนั้นจริงเหรอ?”
“กวาดเรียบสี่สิบรางวัล? ดวงบ้านปู่เอ็งน่ะสิ! ดวงได้ยังไง? ต่อให้ชาติก่อนกู้โลกไว้ไม่ให้ถูกทำลาย ก็ไม่ควรจะดวงดีขนาดนั้นหรอกว้อย!”
“สี่สิบรางวัล! กวาดไปถึงสี่สิบรางวัล!”
“ในรายชื่อมีคนอื่นนอกจากจางเย่ไหม? ก่อนจับรางวัลยังเห็นชื่อคนอื่นๆ ออกมา ก็เป็นการจับรางวัลปกตินี่ ทำไมพอหยุดแล้วถึงเหลืออยู่คนเดียวล่ะ?”
ตากล้องทั้งเจ็ดแปดคนที่มีหน้าที่อัดภาพในงานเลี้ยงล้วนตัวสั่นเทิ้ม
บ้าไปแล้ว!
บ้าไปขนาดนี้ก็ได้เหรอ?
ทุกคนบนเวทีและหน้าเวทีล้วนเงียบสนิท
ชั่วขณะนั้น ทุกคนได้ยินเสียงอันคุ้นเคยจากแถวหลัง
จางเย่มองผู้ช่วยของเขา ยิ้มพลางว่า “เสี่ยวหวัง ไปรับรางวัลสิ”
เสี่ยวหวัง “เอ๋?”
จางเย่ “เราได้รางวัลไง”
“ทราบแล้วค่ะ” เสี่ยวหวังได้สติ รีบเดินขึ้นไปหน้าเวที “รางวัลของผู้กำกับจางล่ะ?”
เฉินเหยี่ย “…”
เสี่ยวหวังย้ำ “เร็วเข้าสิ เอารางวัลมา”
เฉินเหยี่ยโมโห “ระบบต้องมีปัญหาแน่ รางวัล-“
เสี่ยวหวังเป็นผู้ช่วยจางเย่มานาน นิสัยเธอก็เริ่มเหมือนหัวหน้าเข้าทุกที ไม่สนใจว่าเฉินเหยี่ยเป็นใคร แค่ตีหน้ามึนบอก “ระบบมีปัญหาก็เรื่องคุณ ฉันรู้แค่ว่ารางวัลจับฉลากบอกว่าอาจารย์จางเป็นผู้ชนะ เครื่องสำอางและเครื่องประทินผิวยี่สิบชุดนี่ นี่ใช่ไหม? ฉันเอาไปล่ะ” พูดจบเสี่ยวหวังก็ก้มลงหยิบกล่องของรางวัล ไม่รอให้ใครตอบอนุญาตเธอสักนิด
หวงตานตานตามมาติดๆ หยิบไปอีกกล่อง
อู่อี้หยิบกล่องที่สามและสี่ไป ถือไปคนเดียวสองกล่อง
ภายใต้สายตาของทุกคน เครื่องสำอางยี่สิบชุด รวมสี่กล่องต่างถูกคนของช่องสิบสี่เอาไปหมด
ทุกคนได้แต่มองพวกเขาด้วยสายตาแปลกประหลาด!
รองหัวหน้าสถานีโจวมือสั่นเล็กน้อย
เฉินเหยี่ยลอบสาปแช่งในใจ
คนของทีมรายการคืนส่งปีก็เดินไปประท้วงที่โต๊ะผู้บริหาร ผู้ช่วยผู้กำกับสองคนเป็นผู้นำการประท้วงด้วยการตั้งข้อสงสัยว่าระบบนั้นมีปัญหาอีกหรือไม่!
เหล่าช่างของ CCTV เหงื่อตก เดินขึ้นไปทดสอบเครื่องมือบนเวที
“เป็นไปได้ยังไง?”
“ในไม่ควรจะเป็นแบบนี้สิ”
“แต่ดูไม่เหมือนจะมีปัญหาเลยนะ!”
“ทำไมระบบเลือกคนเดิมๆ หมดเลยล่ะ?”
“ก็ไม่ถึงขั้นเป็นไปไม่ได้หรอกนะ แต่โอกาสมันน้อย!”
“ลองเปิดเครื่องใหม่แล้วทดสอบดูสิ”
พิธีกรหญิงแก้สถานการณ์ด้วยการประกาศการแสดงต่อไป
ม่ายเปิดอีกครั้ง การแสดงเริ่มต้นขึ้น
จางเย่เปิดกล่องทันทีที่ได้รางวัล เขาไม่สนใจว่าคนอื่นๆ จะคิดอะไรหรือสายตารอบข้างนั้นโกรธแค้นแค่ไหน เขาเอากล่องเครื่องสำอางออกมาหลายชุด มอบให้เหล่าสาว ๆ “นี่ของพวกเธอ รับไปเถอะ”
เสี่ยวหวังดีใจสุดขีด “อ๊ะ ขอบคุณค่ะผู้กำกับจาง”
“ผู้กำกับจางดีที่สุด!” หวงตานตานหัวเราะร่าขณะกอดเครื่องสำอางไว้ในอ้อมแขน
จางเย่ยิ้ม “เจ๊ฮา”
ฮาฉีฉีกระแอมหลายครั้งก่อนว่า “ฉันไม่อยากได้บัตรกำนัล แต่ว่าเครื่องสำอางนี่ ฉันไม่เกรงใจละนะ” เธอหยิบไปชุดหนึ่งด้วยเช่นกัน
จางเย่เสริม “หัวหน้าเหยียน ไม่เอาไปฝากภรรยาสักกล่องล่ะครับ”
เหยียนเทียนเฟยยิ้ม “ไม่เป็นไร เธอไม่ค่อยแต่งหน้าอยู่แล้ว”
หลังใช้เวลาแจกรางวัลไปครู่ เขาก็ยังเหลืออยู่ราวสิบกว่าชุด จางเย่วางกล่องไว้ข้างตัวโดยไม่สนใจอะไร
เวลานั้นคนส่วนใหญ่ต่างหันมองจางเย่ตาเขม็ง ไม่มีใครสนใจการแสดงบนเวทีอีกแล้ว!
พนักงานอาวุโสหลายคนยังต้องแปลกใจกับเหตุการณ์นี้
“นั่นจางเย่ไง ไปไหนมาไหนก็ต้องเด่นกว่าใครเขาเสมอ เป็นจุดสนใจของทุกคน ไม่มีใครขวางอะไรเขาได้เลย!
“เทพเชี่ยๆ!”
“หมอนั่นทำได้ไงวะ?”
“ใครจะไปรู้!”
“ฉันรู้อย่างหนึ่ง นี่แหละแม่งโคตรตอกหน้าล่ะ!”
“นั่นสิ หัวหน้าสถานีถึงกับต้องจัดประชุมสั่งห้ามเขาเข้าร่วมงาน ก็ยังไม่ได้ผล ให้ไปนั่งที่โต๊ะมุม แต่แล้วยังไง? ขนาดถูกโยนไปโต๊ะมุม เขาก็ยังสร้างเรื่องรอบตัวขึ้นมาได้! ทุกคนต่างต้องโคจรรอบเขากันทั้งนั้น!”
“ฉายาจางจอมตอกหน้า มารดามันนับว่าไม่เสียชื่อจริงๆ!”
“คนที่เคยค้าความกับ CCTV คนที่เพิ่งจะด่ารายการคืนส่งปีของ CCTV ไป ถึงกับทำให้ผู้บริหารไม่อยากจะเห็นหน้า แถมยังกวาดรางวัลในงานเลี้ยงประจำปีของ CCTV ไปถึงสี่สิบรางวัล! ยังจะเรียกว่าแค่ตอกหน้าได้เหรอ? หน้าเจ้าพวกนั้นน่ะโดนตอกจนบวมหมดแล้ว!”
“วันนี้จางเย่ประหลาดเป็นบ้า!”
“แล้วก่อนหน้านี้หมอนี่ไม่ประหลาดเรอะไง!”
“เชี่ย ก็ใช่ หมอนี่แม่งตัวประหลาดชัดๆ!”
“เรื่องที่เกี่ยวกับเขา ไม่มีทางใช้เหตุผลมาอธิบายได้จริงๆ!”
ความอัศจรรย์ของเพื่อนนักเรียนอย่างจางเย่ อวี๋อิ่งอี๋เพิ่งได้พบกับตาเป็นครั้งแรก เธอทั้งตกตะลึง ทั้งเห็นว่าเพื่อนคนนี้นั้นออกจะสุดยอดไปหน่อยแล้ว! ถ้าคนอื่นได้รางวัลเยอะขนาดนี้ ต้องไม่มีทางกล้าขึ้นไปรับรางวัลแน่ แต่คงต้องถามก่อนว่าเครื่องมีปัญหารึเปล่า แต่จางเย่น่ะหรือ? เขากลับสั่งผู้ช่วยให้ไป “รับรางวัล” ตรงๆ เลย!
นี่แหละคือความสุดยอดที่แท้จริง
แค่ออกปาก เขาก็นับว่าตอกหน้าคนใน CCTV ทั้งหลายแล้ว
นอกจากจางเย่ ยังมีใครกล้าพูดแบบนี้ในงานเลี้ยงของ CCTV ได้อีก? นอกจากจางเย่ ยังมีใครจะก่อความวุ่นวายในงานเลี้ยงของ CCTV ได้อีกงั้นหรือ?
ความเจ้าอารมณ์เช่นนี้ ท่วงทำนองเช่นนี้ ทอดสายตามองทั้งวงการ ไม่มีใครแล้วจริงๆ!
เสียงกระซิบกระซาบดังระงมไปทั่วทั้งห้องประชุม
อวี๋อิ่งอี๋กลับทำเป็นไม่ได้ยินอะไร ขณะก้มหน้าลงหยิบมือถือส่งข้อความหาต่งซานซานด้วยรอยยิ้มขื่น “ซานซาน ความสุดยอดของจางเย่ ฉันเพิ่งได้เห็นกับตาวันนี้เอง!”
ต่งซานซานตอบกลับอย่างรวดเร็ว “มีเรื่องอีกแล้วเหรอ?”
อวี๋อิ่งอี๋ “ฉันอยู่ที่งานเลี้ยงประจำปี เกิดเรื่องโคตรเยอะเลย”
ต่งซานซาน “ฮ่าๆ ความสุดยอดของหมอนั่นน่ะ เธอไม่ได้เพิ่งรู้เป็นครั้งแรกเสียหน่อย”
อวี๋อิ่งอี๋ “แต่ว่าก่อนหน้านี้ฉันไม่คิดว่าเขาจะสุดยอดยิ่งกว่าในข่าวนี่นา! เธอไม่อยู่ที่นี่ ไม่ได้เห็นหน้าของพวกผู้บริหารสถานี หน้าตาของพวกพี่ชายทั้งหลายนั่นน่ะ เขียวยิ่งกว่าแตงกวาอีก!”


[Go To Next Chapter]( ./61.md)