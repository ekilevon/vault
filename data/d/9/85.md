##บทที่ 888 : สามมือใหม่เล่นตลก!
สถานีเหลียวหนิง
คนจากทีมผลิตรายการตะโกน “เฮ้ย เร็วเข้า! สถานีนครหลวงเกิดเรื่องใหญ่แล้ว!”
“อะไร?” ผู้กำกับรายการคืนส่งปีของเหลียวหนิงวิ่งเข้ามา
คนผู้นั้นว่า “ไม่มีถ่ายทอดสดการแสดงตลกของอาจารย์ฉีแล้ว!”
“หือ?”
“เกิดอะไรขึ้น?”
……
สถานีตงฟาง
รองผู้กำกับเงียบไปครู่หนึ่ง ก่อนเอ่ย “ไม่ต้องสนใจสถานีโทรทัศน์นครหลวงแล้วล่ะ”
“เอ๊ะ?”
“ทำไมล่ะครับ?”
“ก็ตอนนี้พวกเขานำอยู่ไม่ใช่เหรอ?”
ยังมีคนที่ไม่ทราบเรื่องราว
หัวหน้าผู้กำกับเลยโยนมือถือให้กับรองผู้กำกับคนหนึ่ง บนหน้าจอแสดงหัวข้อข่าว “พวกนั้นเจอเรื่องใหญ่แล้ว!”
……
สถานีเจ้อเจียง
“ผู้กำกับสวี นี่ข่าวจริงเหรอคะ?”
“เป็นเรื่องจริง ฉันโทรไปเช็กกับเพื่อนที่สถานีมาแล้ว”
“งั้นพวกนั้นคงยุ่งกันยกใหญ่แน่ๆ”
“แน่นอน ป่านนี้แล้วจะไปหาใครที่ไหนมาเล่นแทนได้เล่า?”
“เยี่ยมมาก คู่แข่งรายใหญ่ล้มไปแล้ว!”
……
ขณะที่โลกภายนอกกำลังถกเถียงกันใหญ่โต
ในห้องพักของสถานีกลับเงียบสงัด ที่ตรงนี้ควรเป็นจุดศูนย์กลางของรายการ แต่ขณะนี้กลับเงียบงันชนิดที่หากมีเข็มน้อยสักเล่มหล่นลงพื้นเป็นต้องได้ยินกันทั่ว
ครืด!
เสียงเปิดประตูทำลายความสงบเงียบ!
ต่งซานซานเดินหน้าเข้มเข้ามา “เกิดอะไรขึ้น?”
จางเย่ยิ้มเจื่อน “ปิดประตูก่อนเถอะ!”
“ฉันน่ะขวัญอ่อนนะจางเอ้อร์ อย่ามาขู่ฉันเลย!” ต่งซานซานปิดประตู สำเนียงพูดฟังดูไม่ดีนัก “เราสองคนจะเล่นตลกงั้นเหรอ? แถมยังเป็นการเล่นแทนอาจารย์ฉีอีก? สหาย อย่าแกล้งฉันเล่นได้ไหม ถึงพวกเราจะเป็นเพื่อนร่วมรุ่นกัน แต่หลอกกันแบบนี้จะดีเหรอ?”
เหยาเจี้ยนไฉ “จางน้อยก็โดนบังคับมาเหมือนกัน รองหัวหน้าสถานี ผู้กำกับ กับคนอื่นๆ อีกยี่สิบกว่าคนมาขอร้องให้จางเย่ช่วยน่ะ!”
ต่งซานซานแทบเป็นลม “ก็อย่าไปรับปากพล่อยๆ เซ่!”
จางเย่โบกมือ “ก็ไม่มีทางเลือกแล้วนี่ พวกนั้นจะให้ฉันช่วยให้ได้!”
ต่งซานซานลากเก้าอี้มานั่งข้างหน้าจางเย่ “แต่ว่าเราสองคนทำอะไรได้แค่ไหน นายยังไม่รู้อีกงั้นเหรอ พวกเราจบสาขาพิธีกรนะ เราจะไปเคยแสดงตลกได้ยังไง! ฉันสงสัยจริงๆ ว่าทำไมทุกคนถึงเลือกให้เธอมาแสดงแทน? แถมยังลากฉันมาด้วยอีก!”
จางเย่กระแอม “ก็ตอนมาซ้อมสายพวกเราอ้างเรื่องนี้เองไม่ใช่เหรอ? บอกว่าคุยกันเรื่องจะทำละครตลกน่ะ”
ต่งซานซาน “…”
เธอมองเหยาเจี้ยนไฉ “อาจารย์เหยา พูดอะไรหน่อยสิคะ! นี่มันอะไรกัน?”
เหยาเจี้ยนไฉหัวเราะ “ในเมื่อตัดสินใจไปแล้ว ไม่ว่ายังไงพวกเธอสองคนก็ต้องเล่นแล้วล่ะ!”
จางเย่หันหน้ามาทันที “สองคนที่ไหน? เราสามคนต่างหาก”
พอได้ยินเข้า เหยาเจี้ยนไฉก็แทบหัวใจแทบวาย “อะไร? นี่นายนับฉันไปด้วยเรอะ?”
จางเย่ “แหงสิ แค่สองคนจะไปเล่นตลกได้ยังไงเล่า?”
เหยาเจี้ยนไฉจะเป็นลม เขาที่เมื่อครู่ยังตีหน้าขำชมเรื่องสนุกเพียงพริบตาก็ต้องเปลี่ยนเป็นกลัดกลุ้ม “เชี่ย ใครใช้ให้นายยอมหา! รีบไปบอกพวกนั้นเร็วว่านายทำไม่ได้ ให้พวกเขาเปลี่ยนคนเดี๋ยวนี้เลย! ฉันก็ไม่เคยเล่นตลกเหมือนกันนะว้อย!”
ต่งซานซานฟังถึงตรงนี้ก็ขำออกมา “เยี่ยมไปเลย พิธีกรรายการบันเทิง นักแสดงเซี่ยงเซิงและภาพยนตร์ แล้วก็ผู้กำกับพิธีกรยศศาสตราจารย์ ต่อให้เอาพวกเราสามคนมารวมกัน ก็ยังนับเป็นมือใหม่อยู่ดี! ไม่มีแม้แต่สคริปต์ แต่กลับต้องขึ้นแสดงในรายการคืนส่งปี อีกอย่างเวลา…” เธอมองนาฬิกาข้อมือแล้วประกาศ “ก็เหลือแค่ห้าสิบแปดนาทีแล้ว!”
จางเย่พยักหน้า “ความจริงก็อย่างนี้แหละ”
ต่งซานซานได้แต่มองหน้าเพื่อนร่วมรุ่นอย่างจนปัญญา “จางเอ้อร์ ฉันรู้ว่านายน่ะกล้ามาก แต่ฉันไม่คิดว่านายจะกล้าขนาดนี้! พวกเราสามคน คิดว่าจะไหวแน่เหรอ?”
จางเย่ “ต่อให้ไม่ไหวก็ต้องไหว!”
เหยาเจี้ยนไฉ “เฮ้อ!”
จางเย่ใคร่ครวญก่อนว่า “ซานซาน ถามจริงจังนะ เล่นละครตลกได้ไหม?”
ต่งซานซานชะงักไปครู่ก่อนตอบ “ฉันก็ไม่รู้”
“ตาเหยา?” จางเย่ถาม
เหยาเจี้ยนไฉโอดครวญ “งานหลักฉันคือการแสดง ถ้าจะให้ขึ้นเวทีจริงๆ ก็ใช่ว่าจะไม่ได้ แต่ไม่รับประกันว่าจะดีนะ ปัญหาคือฉันไม่เคยเล่นละครตลกมาก่อนนี่สิ”
ต่งซานซานต่อ “ฉันก็เหมือนกัน โดนบังคับก็ขึ้นเวทีได้อยู่หรอก แต่ผลออกมาเป็นยังไง…มีแต่ผีเท่านั้นที่ตอบได้!”
จางเย่แทรกทันที “ขอแค่ยอมขึ้นเวทีก็พอ!”
ต่งซานซานพูดไม่ออก “ข้อเรียกร้องต่ำขนาดนี้เชียว?”
เหยาเจี้ยนไฉ “สคริปต์ล่ะ? สคริปต์อยู่ไหน?”
ทุกคนต่างเงียบกริบ
ลำบากจริงๆ!
คนอื่นห่วงกังวลแค่ไหน พวกเขาสามคนยิ่งเครียดหนักกว่า!
โดยเฉพาะจางเย่ที่กดดันที่สุด!
แต่ทันใดนั้น หลังจางเย่ครุ่นคิดได้ครู่หนึ่งก็พลันตบตักเสียงดัง พูดอย่างหงุดหงิด “ฉันไม่เชื่อหรอกว่าเราจะทำไม่ได้! พวกเราจะรับไม่ไหวงั้นหรือ? ทำไมถึงจะทำไม่ได้กันเล่า!?” เขาหันไปหาต่งซานซาน “ซานซาน สมัยมหา’ลัยเธอเป็นนักศึกษาดีเด่น เข้าร่วมกิจกรรมการแข่งขันในมหา’ลัยกี่ครั้ง ก็ทำได้ดีทุกครั้ง! ชื่อของต่งซานซาน แม้แต่นักศึกษาภาคอื่นยังรู้จัก! มีอาจารย์ของสาขาเราคนไหนบ้างที่ไม่ชื่นชมเธอ? นี่มันก็แค่ละครตลกเท่านั้นเอง! ฉันไม่เชื่อหรอกว่าเธอจะทำไม่ได้!”
ต่งซานซานถอนใจเบาๆ “ลูกผู้ชายไม่อวดอ้างคุณงามความดี แต่ว่า ฉัน…ฉันจะลองดู!”
จางเย่มองเหยาเจี้ยนไฉ “ตาเหยา นายมีประสบการณ์สูงสุด แสดงมาก็หลายปี ดิ้นรนในวงการก่อนฉันเกิดเสียอีก บทบาทที่นายเล่นน่าจะเกือบร้อยแล้วมั้ง นอกจากพ่อตาที่เพิ่งเล่นไป ยังมี…บทพ่อตา แล้วก็…บทพ่อตาอีก เอาเถอะ ดูเหมือนจะไม่เยอะเท่าไหร่นะ”
เหยาเจี้ยนไฉ “…”
จางเย่ “แต่เรื่องทักษะการแสดงนายไม่มีปัญหาแน่นอน!”
เหยาเจี้ยนไฉมองเขาเขม็ง “นั่นมันแน่นอนอยู่แล้ว”
จางเย่ “ถ้าฉันยื่นบทให้นายตอนนี้ ฉันไม่เชื่อว่านายจะจำไม่ได้ภายในหนึ่งชั่วโมง!”
“บทตลกหรือ?” เหยาเจี้ยนไฉมั่นใจ “สั้นขนาดนั้น ไม่ถึงชั่วโมงก็จำได้แล้ว!”
ต่งซานซานเสริม “ถ้าเป็นแค่บท ฉันก็ไม่มีปัญหา ฉันกล้ารับประกันว่าเรื่องนี้ชิลมาก”
เหยาเจี้ยนไฉหันมองจางเย่ “เอาแต่ถามพวกเรา แล้วนายล่ะ?”
จางเย่ยิ้ม “พูดถึงการแสดงหรือบท? ถ้าการแสดง ฉันเคยแสดงหนังมาแล้วนะ” ความจริงเขาเคย ‘กิน’ ตำราทักษะการแสดงด้วยซ้ำ เขาย้ำว่า “ส่วนเรื่องบทนะตาเหยา นายเคยเห็นฉันใช้สคริปต์ออกรายการเมื่อไหร่กัน?”
เหยาเจี้ยนไฉ “…เกือบลืมไปแล้วว่าไอ้หนูอย่างนายมันบ้าสิ้นดี!”
จางเย่ปรบมือ “ถ้างั้น ยังมีปัญหาอะไรอีกเล่า?!”
เหยาเจี้ยนไฉก็รู้สึกคึกคักขึ้นมา “เชี่ย งั้นก็ตามนี้แหละ!”
“ไปกัน เป็นตายก็ต้องเสร็จ!” ต่งซานซานก็ตัดสินใจเทหมดหน้าตักแล้วเช่นกัน
จางเย่หัวเราะ “ใช่ เราสามคนจะแสดงให้ทุกคนเห็นเองว่า ถึงจะเป็นมือใหม่ พวกเราก็ทำตลกออกมาได้ดี! เราสามคนมาโชว์ให้ทุกคนเห็นกัน!”
เหยาเจี้ยนไฉเบ้ปาก “ยังจะทำให้ดี? ตอนนี้เอาให้ทันก็ไม่เลวแล้ว!”
“ไม่ได้ เรื่องที่ฉันทำ จะทำส่งๆ ไม่ได้ ต้องทำให้ดีที่สุดเท่านั้น!” จางเย่กล่าว
ต่งซานซาน “แล้วบท?”
จางเย่ “ฉันกำลังคิด”
ตอนนี้พวกเขาเหลือเวลาน้อย เงื่อนไขย่อมจำกัดอย่างยิ่ง
หนึ่ง บทต้องง่าย การแสดงต้องไม่ซับซ้อน
สอง ใช้ของประกอบฉากไม่เยอะ ทุกอย่างต้องเรียบง่าย!
สาม ใช้นักแสดงสามคน ชายสองหญิงหนึ่ง
สี่ ต้องสนุก!
มีเงื่อนไขเหล่านี้ ละครตลกที่เล่นได้ย่อมมีจำกัดมาก!
ตอนนี้จางเย่กำลังนึกย้อนถึงรายการแสดงตลกทั้งหมดของสถานีโทรทัศน์ CCTV ตั้งแต่เริ่มมีรายการคืนส่งปี แม้จะมีตลกห่วยๆ อยู่มาก แต่ก็มีการแสดงที่ดีไม่น้อย เมื่อลองคัดเลือกออกมา ตลกเหล่านั้นก็อยู่ในระดับดีเยี่ยม มีมุกเยอะ แต่ละมุกก็ขำเอาการทีเดียว!
เลือกอันไหนดีนะ?
อันนี้? ไม่ได้ ใช้กระโปรงลายสก็อต ไม่มีเวลา!
อันนั้น? ก็ไม่ดี ใช้ของเล่นเยอะไป ไม่มีเวลา!
หรืออันโน้น? ก็ไม่ได้! บทของอีกสองคนซับซ้อนเกินไป ต่งซานซานกับเหยาเจี้ยนไฉไม่ใช่จางเย่ แค่ชั่วโมงเดียว พวกเขาจำได้แค่บทตลกทั่วไปเท่านั้น มากกว่านั้นไม่ไหวแน่ อีกอย่าง พวกเขาเหลือเวลากันไม่ถึงชั่วโมงแล้ว ยังต้องแบ่งเวลาซ้อมอีก!
แต่ก็เหลือให้เล่นไม่มากแล้วสิ!
แทบไม่เหลือเลยด้วยซ้ำ!
เหงื่อเม็ดเป้งผุดบนหน้าผาก เวลาเหลือไม่มากแล้ว ถ้ารู้ก่อน ถ้ามีเวลาอีกสักหลายวัน เขาต้องเตรียมบทได้เยอะแยะแน่ๆ แต่ตอนนี้…
จางเย่มองมือถือดูเวลา
แล้วในทันใดนั้น เขาก็เห็นการแจ้งเตือนจากเวยป๋อ เขาเผลอกดไป ก็เข้าหน้าแอปพลิเคชันพอดี
สิ่งที่เห็นคือคำวิจารณ์มากมาย
“บอยคอตจางเย่!”
“เพลงบ้าอะไรวะ รกหู!”
“เพลงกากๆ ทำทีมชาติเราแพ้ จะบ้าตาย!”
“จางเย่มันตัวกาลกิณี!”
“ฉันว่าที่ทีมชาติบ่นน่ะถูกต้อง ถ้าไม่ใช่พวกแฟนคลับจางเย่ช่วยกันดันเพลงนี้ ทีมชายคงไม่แพ้หรอก!”
“เชียร์ทีมชาติ!”
“พวกนายลำบากแล้ว!”
“ได้ยินว่า BTV มีปัญหางั้นรึ สมน้ำหน้า!”
“พวกนายบังอาจให้อันธพาลวงการบันเทิงอย่างจางเย่มาเล่นเซี่ยงเซิง? ดูเถอะ กรรมตามสนองแล้ว! คราวนี้ BTV รับมือไม่ไหวแน่! จะแก้ปัญหาได้รึเปล่ายังไม่รู้!”
เมื่ออ่านมาถึงตรงนี้ จางเย่ก็ปิ๊งไอเดีย!
หือ!
คิดออกแล้ว!
ตลกของ CCTV ปีนั้นไง?
ทันทีที่นึกออก จางเย่ก็ตบโต๊ะ หยิบปากกาและกระดาษเขียนสคริปต์ทันที “ตาเหยา ซานซาน คิดออกแล้ว มาดูเร็ว!”
เหยาเจี้ยนไฉตะลึง “ไวขนาดนั้นเชียว?”
“ไหนๆ เรื่องอะไร?” ต่งซานซานวิ่งเข้ามาดู
จางเย่เขียนพลางพูดไปพลาง สคริปต์นี้ไม่ได้เขียนให้ตัวเขาเพราะเขาไม่ได้ใช้อยู่แล้ว แต่เขาเขียนให้เหยาเจี้ยนไฉกับต่งซานซานเอาไว้ท่อง
หนึ่งนาที!
สองนาที!
จางเย่เขียนบทละครตลกทั้งบทภายในเวลาเพียงครู่เดียวเท่านั้น!
พอฟังบทละคร เหยาเจี้ยนไฉก็ทั้งตกใจทั้งตะลึงงัน “นี่…นายเขียนเมื่อกี้เองเหรอ?”
“แน่นอน! มันวาบมาพอดีน่ะ!” จางเย่พูดด้วยความตื่นเต้น “ฮ่าๆๆๆ!”
ต่งซานซานยื่นมือไปตบหัวจางเย่ป้าบ
จางเย่งงงัน “เธอทำอะไรน่ะ?”
ต่งซานซาน “ฉันอยากรู้ว่าจะฉีกหน้ากากนายได้รึเปล่าน่ะสิ?”
จางเย่ตะลึง “อะไร นี่คิดว่าฉันเป็นปีศาจปลอมตัวมางั้นเรอะ?”
“ถึงไม่ใช่ก็ใกล้แล้วล่ะ!” เหยาเจี้ยนไฉยังตะลึงอยู่ “แม่งเร็วฉิบหาย!”
จางเย่หัวเราะ “จัดการปัญหากันก่อนเถอะ คิดว่าบทละครนี่พอไหวไหม?”
เหยาเจี้ยนไฉหัวเราะ “ถ้าไม่ไหวแล้วยังจะมีอะไรไหวอีกล่ะ?”
ต่งซานซานดีดนิ้วเป๊าะ “ไหวแน่นอน!”
จางเย่ “งั้นก็เอาตามนี้นะ!”
มือใหม่ทั้งสามเริ่มงานแล้ว!


[Go To Next Chapter]( ./86.md)