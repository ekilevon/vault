##บทที่ 819 : จางเย่กับอู๋เจ๋อชิงถูกจับคาหนังคาเขา!
คืนวันเดียวกัน
ข่าวยังคงออกอย่างคึกคัก รายงานข่าวตีพิมพ์อย่างต่อเนื่อง
“การโต้ตอบจากรายการบันเทิง?”
“จางเย่บีบคั้นรายการบันเทิงเข้าตาจน!”
“สีสันสัปดาห์หน้า ออกมาเต้นและจีนบนปลายลิ้นชิงอันดับหนึ่ง!”
“สารคดีโต้กลับ เป็นใครโดนตอกหน้า?”
ทว่าจางเย่ผู้เกี่ยวข้องกับเรื่องนี้ กลับขับรถไปเถาหรานถิง โทรหาคุณอู๋ระหว่างทางก่อนตรงไปที่บ้านของเธอ
รถยังไม่ทันจอด ประตูบ้านก็เปิดแล้ว
อู๋เจ๋อชิงเดินออกมาอย่างสง่างาม “มาแล้วเหรอ?”
“มาแล้ว เธอเพิ่งเลิกงานเหมือนกันเหรอ?” จางเย่ลงจากรถ
คุณอู๋รับคำ “เพิ่งมาถึงนี่แหละ นั่งอ่านหนังสือพิมพ์อยู่เลย”
“อ่านข่าวอะไรน่ะ?” จางเย่เดินพลางถามพลาง
“ก็ข่าวเรื่องจีนบนปลายลิ้นน่ะสิ พลิก ๆ ไปเจอแต่รายงานข่าวเรื่องสารคดีจากช่องสิบสี่ของเธอ แต่จะไปว่าพวกสื่อตีข่าวก็ไม่ได้ ฉันดูสารคดีเธอแล้วก็ยังคิดว่าดีมากเลย มุมกล้องสวยมาก ตัวคนและวัฒนธรรมที่เล่าย้อนก็น่าสนใจ ฉันว่าใช้เป็นสื่อการสอนของสารคดีอื่น ๆ ได้เลยล่ะ” คุณอู๋ออกความเห็น
จางเย่ยินดียิ่ง “ยอจนตัวลอยแล้ว”
อู๋เจ๋อชิงยังไม่ทันเปลี่ยนชุดด้วยเพิ่งกลับมาถึงบ้านเช่นกัน ยังใส่ชุดทำงาน ส้นสูง และกางเกงสแล็กสีดำ ด้านบนเป็นเสื้อกันหนาวคลุมสีเทา สวมเสื้อเชิ้ตขาวไว้ด้านใน ชุดนี้ขับเน้นความงามของเธอออกมาอย่างดี แต่ก็ไม่ได้เน้นจนเกินไป คุณอู๋เปล่งประกายเสน่ห์ของเธอน้อย ๆ อยู่เป็นปกติ
จางเย่ไม่พบหน้าเธอนาน เข้าไปในบ้าน เขาได้แต่มองเธออีกหลายแวบ นั่งลงก่อนหยิบกระปุกชาออกจากกระเป๋าอย่างระมัดระวัง ส่งให้กับเธอกล่าว “ลองชิมชานี้ดูก่อน นี่คือต้าหงเผาจากภูเขาอู่อี๋ อย่าดูถูกชานี้เชียว ฉันรับรองว่าเธอไม่เคยดื่มมาก่อนแน่นอน ในเมื่อเธอชอบดื่มชาอู่หลง ฉันมั่นใจว่าเธอต้องชอบชาตัวนี้” เขาเสริม “อ้อ อย่าให้ใครนะ เก็บไว้ดื่มเองคนเดียวก็พอ”
คุณอู๋ยิ้มน้อย ๆ “ได้ ฉันจะลองดู”
ต้มน้ำ
ชงชา
กลิ่นชากำจายไปทั่วบ้านอย่างรวดเร็ว
อู๋เจ๋อชิงสูดกลิ่นชา สีหน้าตกตะลึงเล็กน้อย เธอยกแก้วชาขึ้น ประทับกับริมฝีปากเบา ๆ ก่อนจิบคำเล็ก ๆ คำหนึ่ง อดยิ้มไม่ได้ “ไม่เลวเลย เพิ่งเคยดื่มครั้งแรกจริง ๆ ซื้อหาไม่ได้?”
จางเย่ยิ้มแล้วตอบ “แน่นอน ต่อให้มีเงินก็ซื้อไม่ได้ ฉันบอกเธอนะอู๋ ชาชนิดนี้ โลกใบนี้มีแค่ไม่กี่ต้นเท่านั้น ต้นแม่ฉันซื้อขึ้นมาหมดแล้ว มีแต่ฉันที่มีชาชนิดนี้ คนอื่นไม่มีแม้แต่โอกาสจะได้ลอง เก็บดี ๆ ล่ะ ถ้าชอบฉันจะเอามาให้อีก” เอาให้คุณอู๋ เขาไม่มีทางรู้สึกปวดใจ แต่ให้คนอื่นย่อมไม่มีทางแล้ว
อู๋เจ๋อชิงพยักหน้า จิบอีกคำหนึ่ง “ยิ่งจิบยิ่งมีรสชาติ ไม่เลวเลยจริง ๆ”
“ยิ่งไปกว่านั้นนะ ชานี้ชงซ้ำห้าหกน้ำรสชาติก็ยังไม่เปลี่ยน”
“เธอดื่มไหม?”
“ไม่ล่ะครับ”
จางเย่ทำใจดื่มไม่ลง เขาเพียงแต่นั่งมองคุณอู๋ เสพสุขจากภาพที่เธอจิบชาช้า ๆ คุณอู๋นั้นสวยสง่า ดูอย่างไรก็ไม่เบื่อ บางครั้งเขาถึงกับรู้สึกว่าต่อให้นั่งมองเธอทั้งวันไม่ทำอะไร ก็ยังเป็นสุขด้วยซ้ำ
คุณอู๋ถาม “อยู่กินข้าวคืนนี้สิ”
“แน่นอน ผมคิดถึงฝีมือคุณใจจะขาด” เขารู้สึกหิวขึ้นมาทันทีที่พูดถึง
คุณอู๋เข้าไปเปิดครัว เริ่มทำกับข้าว ขณะที่ล้างของสด ทั้งสองก็คุยกัน “รางวัลโทรทัศน์ยอดเยี่ยมแห่งปีกำลังจะมาถึง ถ้าเธอดันรายการจีนบนปลายลิ้นให้ได้เรตติ้งมากกว่านี้หน่อย อย่าให้เป็นอันดับหนึ่งร่วมอย่างตอนนี้ รางวัลต้องเป็นของเธอแน่ ถ้าได้เรตติ้งเกิน 1.5% ล่ะก็ รางวัลสารคดียอดเยี่ยมต้องเป็นของเธอแน่นอน”
จางเย่ถาม “ทำไมต้องดูเรตติ้งด้วยล่ะ?”
คุณอู๋อธิบายอย่างนุ่มนวล “ถ้าเป็นคนอื่นอาจจะไม่ต้อง แต่ถ้าเป็นรายการของเธอ ก็ถือว่าจำเป็นแล้ว เธอล่วงเกินคนในวงการมากเกินไป ยกเว้นแต่ว่าจะทำรายการที่ไม่มีใครถกเถียงได้เท่านั้น ถ้ามีตัวเลือกอื่น พวกเขาไม่ให้รางวัลเธอแน่” พูดจบเธอก็หันมองแล้วถาม “ไม่งั้นเธอคิดว่าจีนบนปลายลิ้นจะได้รับเลือกในนาทีสุดท้ายได้ยังไง? เพราะฉันให้เลขาฯของฉันแนะนำรายการของเธอเข้าไปยังไงล่ะ SARFT เป็นหน่วยงานกำกับดูแล พวกเขาปฏิเสธการแนะนำของเราไม่ได้หรอก!”
จางเย่ตกใจ “เธอเองเหรอที่เสนอชื่อเข้าไปให้? เฮ้อ น่าจะคิดออกแต่แรก! ยังคิดอยู่เลยว่าเพิ่งออกอากาศ ทำไมเราถึงได้รับเลือกแล้วกันนะ!”
คุณอู๋หัวเราะ “ยังไงเธอก็มีผลงาน เพียงแต่เพราะคนที่ไม่ชอบหน้าเธอต้องจับผิดและวิจารณ์สารคดีเธอแน่ ๆ ฉันแค่ช่วยเปิดทางให้ แต่สุดท้ายยังไงก็ต้องขึ้นกับเธอล่ะนะ”
“ใครจะจับผิดแล้ววิพากษ์วิจารณ์ผมนะ?”
“สวีเหวินจง”
“ใครน่ะ?”
“รองประธานกิตติมศักดิ์ของสมาคมสื่อโทรทัศน์”
“ผมไม่รู้จักเขานะ”
“แต่เธอรู้จักน้องเขยเขาแน่ นักแสดงตลกเซี่ยงเซิงชื่อดังถังต้าจาง”
“เขานี่เอง”
จางเย่ทราบในทันที ความขัดแย้งระหว่างเขากับถังต้าจางถือว่าใหญ่โต แต่จางเย่จะไปรู้ได้อย่างไรว่าพี่สะใภ้ของเขาจะมาขวางทางเขาโดยไม่รู้ตัว “อู๋ ถ้าเธอไม่บอกฉันคงไม่มีทางรู้ล่ะนะ สวีเหวินจงคนนี้เป็นกรรมการ? ถ้าถึงตอนนั้นเขายังพยายามจะใช้วิธีแปลก ๆ ในการขัดขวาง เรื่องรางวัลก็…”
อู๋เจ๋อชิงขัด “ไม่มีทางแล้ว บ่ายวันนี้ฉันเพิ่งปลดเขาออกจากตำแหน่งกรรมการ”
จางเย่ตะลึง “ปลด?”
“อืม ปลดแล้ว” คุณอู๋ตอบด้วยน้ำเสียงเยือกเย็น
จางเย่งุนงง “แบบนี้ก็ได้เหรอ?”
คุณอู๋กล่าว “ทำไมจะไม่ได้ล่ะ? ในฐานะกรรมการ เขากลับขาดพื้นฐานความยุติธรรม ในเมื่อรู้เรื่องนี้ ฉันย่อมไม่ปล่อยไปเด็ดขาด”
นี่แหละคือแฟนสาวของเขา!
ช่างรู้งาน!
จางเย่พอฟังก็ประทับใจยิ่ง เขาไม่คิดว่าในสถานการณ์ที่เขาไม่รู้เรื่องรู้ราว คุณอู๋จะเข้ามาช่วยเขาหลายครั้ง ไม่ให้เขาโดนมีดแทงข้างหลังโดยไม่รู้ตัว “ดูคุณสิ ยุ่งขนาดนี้ ยังเป็นห่วงผมได้ ผมรู้สึกผิดจริง ๆ นะ อู๋ ผมทำกับข้าวให้ทานแล้วกัน”
“ไม่ต้องน่า” คุณอู๋โบกมือปัด
จางเย่กลับตรงเข้าไปหาเธอ “ไม่ได้ ผมต้องแสดงความสำนึกเสียใจบ้างสิ”
คุณอู๋ผลักเขาเบา ๆ “เธอทำกับข้าวไม่เป็นสักหน่อย รอกินเถอะ ดีไหม?”
“ถึงงั้นผมก็เรียนรู้ได้น่า” จางเย่ม้วนแขนเสื้อ “คุณสอนผมสิ!”
คุณอู๋เหลือบมองเขา “อยากเรียนจริง ๆ?”
“แน่นอน” จางเย่รับปาก
คุณอู๋พยักหน้า “เอาล่ะ เหอ ๆ งั้นฝึกหั่นผักก่อนดีไหม?”
จากนั้น อู๋เจ๋อชิงก็เดินไปหลังจางเย่ เอนกายแนบหลังของเขา จับมือของจางเย่ซึ่งถือมีดทำครัวไว้ ขณะที่อีกมือหนึ่งจับมือซ้ายของเขา “มือซ้ายบิดอีกนิด ประคองมีดให้ส่วนที่เหลือพาดกับข้อมือ ขอแค่เพ่งความสนใจไปบนนิ้วโป้ง ไม่มีวันพลาดโดนนิ้วแน่นอน ถูกต้อง แบบนี้แหละ”
ด้วยการจับมือสอน คุณอู๋แทบจะกอดจางเย่เอาไว้แล้ว
จางเย่เองก็ชอบใจ เขาขี้เกียจทำกับข้าวเองอยู่เสมอ แต่ครั้งนี้กลับเป็นที่น่าสนุกสนานพึงพอใจ เขาเรียนรู้จากคุณอู๋ ขณะที่ถือโอกาสเอาเปรียบไปด้วย
……
หลังมื้อเย็น
ทั้งสองดื่มชากัน
“เย่น้อย เราออกไปเดินเล่นกันดีไหม?” คุณอู๋เสนอขึ้น
จางเย่รับปากโดยไม่ต้องคิด “เอาสิ”
คุณอู๋มองออกไปด้านนอกกล่าว “อากาศไม่ค่อยดีเลยนะ”
“วันนี้ฝุ่นเยอะ พวกเราใส่ผ้าปิดจมูกเถอะ”
“ไม่ต้องมั้ง ไม่เป็นไรต้อง”
“ต้องสิ มลพิษทางอากาศแย่ขึ้นเรื่อย ๆ ทำให้เป็นมะเร็งปอดหรือโรคทางเดินหายใจอื่น ๆ ได้เลยนะ”
“ร้ายแรงขนาดนั้นเชียว?”
“เธอไม่รู้เหรออู๋?”
“เคยได้ยินมา แต่ดูเหมือนจะไม่ได้ร้ายแรงขนาดนั้น ถ้าผลลัพธ์มันร้ายแรงขนาดนั้นจริง ๆ หนังสือพิมพ์ต้องเล่นข่าวแล้วสิ ข่าวเรื่องมลพิษเพิ่งเป็นกระแสมาได้สองปีเองไม่ใช่เหรอ? ถ้าเกิดมีมูลอยู่บ้าง ภาครัฐต้องทำอะไรบ้างแล้วสิ”
“อื้อ ยังไงก็ปิดปากไว้ก่อนเถอะ”
จางเย่ไม่ทราบจะพูดอะไรดี เขาเพิ่งทราบว่าโลกใบนี้ยังไม่เข้าใจปัญหาเรื่องฝุ่น PM 2.5 เหมือนโลกของเขา ปัญหาเรื่องฝุ่น PM 2.5 เพิ่งเป็นประเด็นขึ้นมาได้สองปีเท่านั้นเอง เปรียบกับโลกของเขานับว่าช้าไปหลายปี คนยังไม่เข้าใจเรื่องผลเสียของฝุ่นมลพิษนี้แน่ชัดนัก ถ้าคนระดับหัวหน้าอย่างคุณอู๋ซึ่งทำงานอยู่ใน SARFT ยังไม่รู้ ยิ่งไม่ต้องพูดถึงประชาชนทั่วไปเลย
เรื่องนี้เป็นเรื่องใหญ่ คุยกันสามวันสามคืนก็พูดไม่จบ จางเย่จึงไม่พูดอะไรต่อ นอกจากเตือนว่าถ้าค่า PM 2.5 อ่านค่าได้สูง อย่าลืมใส่ผ้าปิดปากเท่านั้น
นอกบ้าน
แม่โทรมาพอดี
“ทำไมยังไม่กลับบ้าน?”
“มีธุระครับ”
“มีธุระอะไรกัน? สองทุ่มแล้วนะ”
“ไอ๊หยา เสร็จธุระแล้วผมจะกลับนะ ไม่พูดต่อแล้วแม่ วางสายล่ะ”
ทั้งสองเดินไปตามทางมาถึงหน้าทางเข้าสวนสาธารณะเถาหรานถิง คุณอู๋สวมผ้าปิดปาก ขณะที่จางเย่แต่งตัวเต็มยศ ถึงกับคลุมศีรษะด้วยหมวกคลุมของเสื้อตัวนอก เกรงว่าจะมีคนจำพวกเขาได้
เดินพลางคุยกัน
คุยไปหัวเราะไป
จางเย่ยากจะหาเวลาได้อยู่กับอู๋เจ๋อชิงเป็นการส่วนตัวเช่นนี้ ย่อมแน่นอนว่าต้องหวงแหนทุกวินาทีไว้ดังสมบัติมีค่า พวกเขาเดินกันจากเถาหรานถิงไปยังถนนหนานเหิง จากถนนหนานเหิงเข้าไปที่ไช่ซื่อโข่ว
จางเย่เหลียวดู “เกือบถึงบ้านฉันแล้ว เดินกลับกันเถอะ”
อู๋เจ๋อชิงควงแขนเขา ยิ้มให้ “เอาสิ”
ทั้งสองหันหลังเตรียมจะกลับ
แต่ขณะนั้นเอง มีบุคคลไม่ทราบตัวตนเดินตามหลังพวกเขามาไม่ไกลพร้อมถุงใบใหญ่ในมือ เป็นหลักฐานว่าคนผู้นั้นเพิ่งซื้อของมาจากห้างฝั่งตรงข้าม จางเย่ที่เหลือบเห็นเข้าพอดีถึงกับขาสั่น ปากหลุดเสียงอุทานคำหนึ่ง
แม่?
ออกมาทำอะไรดึก ๆ ดื่น ๆ น่ะ?
เมื่อกี้เพิ่งโทรมาหาฉันจากบ้านไม่ใช่เหรอ?
แม่เขาก็เห็นเช่นกันว่ามีคนเดินอยู่ด้านหน้าสองคน ต่อให้คนอื่น ๆ จำจางเย่ไม่ได้ เธอจะจำเขาไม่ได้เชียวหรือ? ยิ่งไปกว่านั้น ต่อให้ไม่เห็นหน้า เธอก็ยังจำชุดของเขาได้ รองเท้าและเสื้อคลุมของจางเย่ที่เขาสวมตอนนี้เป็นเธอซื้อจากห้างมาให้เอง
“ไอ้หนู?” แม่เขาตะลึง
จางเย่แสร้งทำเป็นไม่ได้ยิน ดึงคุณอู๋เดินห่างไป เขายังไม่อยากให้ที่บ้านรู้เรื่องเขากับอู๋เจ๋อชิง
อู๋เจ๋อชิงเองกลับหยุดเท้าลง หันมองตาจางเย่
แม่ตามมาทันพอดี “เย่น้อย!”
จางเย่แสร้งทำเป็นไม่ได้ยินไม่ได้อีกแล้ว เขาจึงหันหน้ากลับไป แสร้งงุนงง “เอ๋ แม่? ทำไมมาอยู่นี่ล่ะ?” เขายืนห่างไปพอสมควร ไม่เข้าไปใกล้แม่ของเขานัก
แม่มองผู้หญิงที่ยืนข้างเขา ปากก็กล่าว “ฉันออกมาซื้อเสื้อหนาว ตอนโทรหาแกคิดว่าแกจะออกความเห็นให้ฉันได้บ้าง เอาล่ะ ไปเถอะ กลับบ้านไวหน่อยล่ะ!” พูดจบ แม่เขาก็ไม่ถามอะไรต่อ หันหลังกลับเข้าบ้าน แต่ก่อนไปก็หันมองคุณอู๋ที่ยืนอยู่ข้างจางเย่อีกครั้ง
จางเย่จึงได้ถอนใจด้วยความโล่งอก
อู๋เจ๋อชิงซึ่งปล่อยมือจากแขนจางเย่แล้วก็ถาม “แม่เธอเหรอ? ฉันไม่เข้าไปทักสักหน่อยจะดีเหรอ?”
“ไม่เป็นไร ๆ” จางเย่ปัด “รอให้เวลาเหมาะ ๆ แล้วค่อยบอกพวกเขาทีเดียว กลับกันเถอะ”
……
ไช่ซื่อโข่ว
ที่บ้าน
แม่เอากุญแจไขเปิดประตู ก่อนปิดประตูหลังเข้าบ้าน
เฉินเฉินเล่นเกมในห้อง ขณะที่พ่อดูทีวีในห้องนั่งเล่น เงยหน้าขึ้นมาเห็นสีหน้าโมโหก็ถาม “เป็นอะไร? ไปทะเลาะกับใครมาอีกล่ะ? ออกไปซื้อเสื้อกันหนาวไม่ใช่รึไง?”
แม่นั่งลงบนโซฟา ท่าทางกระฟัดกระเฟียด โยนเสื้อหนาวตัวใหม่ลงพื้น “ไม่ต้องพูดเลย ฉันเจอเย่น้อยที่หน้าห้างเมื่อกี้ มันคุยกับผู้หญิงกระหนุงกระหนิงคิกคัก เดินควงแขนกันด้วยนะ ท่าทางสนิทกันน่าดู พอเข้าไปดูใกล้ ๆ แล้วเรียก มันยังแกล้งทำเป็นไม่ได้ยิน!”
พ่อสงสัย “ควงแขน?”
“ใช่!” แม่ยืนยัน “จู๋จี๋กันน่าดู!”
พ่อกลับดีใจ “เย่น้อยมีแฟนแล้ว? งั้นก็ดีน่ะสิ อายุก็ยี่สิบกว่าแล้ว มีแฟนแล้วยังไง? ดูเธอเข้า ไม่ใช่เธอวุ่นวายเรื่องอยากให้ลูกมีแฟนอยู่บ่อย ๆ รึไง?”
แม่โมโห “มีแฟนน่ะเป็นเรื่องดี แต่จะหลบฉันทำอะไร ฉันว่าต้องมีปัญหาอะไรแน่ ๆ”
พ่อรีบพูด “ผู้หญิงนั่นหน้าตาเป็นไง? สูงเท่าไหร่? อายุสักประมาณไหน?”
แม่ว่า “ใส่ผ้าปิดปากเลยไม่เห็นหน้า แต่สูงแหละไม่ได้ใส่ส้นสูง ถ้าใส่ส้นสูงคงสูงกว่าเย่น้อย”
“สูงน่ะดี! ดีแล้ว!” พ่อพึงพอใจ “บ้านเราเตี้ย ๆ กันเกือบทุกคน หวังมาตลอดว่าเย่น้อยจะมีลูกสูง ๆ น่ะ”
แม่เบ้ปาก “เธอสูงก็จริง แต่อายุก็มากกว่านะ”
“เท่าไหร่?” พ่อชะงัก
แม่ส่ายหน้า “ไม่รู้สิ ดูจากการแต่งตัวกับท่าทางแล้ว น่าจะอายุมากกว่าเย่น้อยล่ะ”
พ่อกลับไม่สนใจ “มากกว่าก็มากกว่าเถอะ ผู้หญิงอายุมากกว่าชีวิตครอบครัวถึงมีความสุข ขอแค่ลูกมันชอบใจก็พอแล้ว”
“ไม่พอ กลับบ้านมาฉันต้องถามมันให้ชัด ทำไมไม่ยอมบอกเราเลยว่ามีแฟน!” แม่บ่น
ราวสี่สิบนาทีต่อมา
ประตูพอเปิด จางเย่ก็กลับบ้านมาพอดี
พอพ่อเห็นเขา ก็กระพริบตาปริบ พยักเพยิดไปทางโซฟา
แม่โพล่งขึ้นทันที “เกิดอะไรขึ้น? บอกมานะ!”
จางเย่แสร้งโง่ “อะไรเกิดอะไรขึ้น?”
“ผู้หญิงคนนั้นน่ะเรื่องอะไร!” แม่กล่าว “คุยกันตั้งแต่เมื่อไหร่? ทำงานอะไร? ที่บ้านเป็นยังไง?”
จางเย่หัวเราะ “แม่ ตรวจสอบภายในเหรอ?”
แม่จ้องเขาตาเขียวปั๊ด “ฉันก็ต้องถามให้รู้สิ ถ้าวันนี้ไม่บังเอิญเจอเข้า แกตั้งใจจะไม่บอกพวกเราเลยสินะ?”
จางเย่หัวเราะแกน ๆ “เปล่านะ มันยังไม่ถึงเวลา ผมกะว่าจะรออีกสักหน่อยแล้วค่อยบอกพ่อกับแม่ ผมยังไม่รู้เลยว่าที่บ้านเขาว่ายังไง ถ้าเกิดมีอะไรขึ้นมาพ่อกับแม่ไม่ดีใจเปล่าหรอกเหรอ? ถ้าแม่ไม่ชอบ งั้นผมเลิกก็ได้นะ? ผมค่อยหาใหม่” เขาพูดเหมือนตั้งใจจะทำจริง ๆ
พอฟังคำแม่ก็สวนทันที “แกกล้าเรอะ! โม้เชียวนะ อย่าทำตัวไร้เหตุผล ฉันกับพ่อแกยังไม่ทันได้เจอหน้า เมื่อไหร่จะพากลับบ้านมาให้พวกเราดูตัว”
พ่อกล่าว “ลูกก็บอกแล้วว่าถึงเวลาจะพามาเอง อย่ากังวลไร้สาระน่า”
“ลูกจะแต่งงานไม่ให้ฉันกังวลได้ยังไง!” แม่ฟังแล้วก็ไม่ชอบใจนัก
หลังวุ่นวายกันครู่หนึ่ง จางเย่ก็ตีคำถามตกหมด
ขณะนั้น บนทีวีกลับรายงานข่าวหนึ่ง “เมื่อวาน อู๋เจ๋อชิง รองผู้บังคับการของ SARFT เข้าร่วมงานประชุมบรรณาธิการจีนประจำปีครั้งที่ 16 พร้อมกล่าวบนเวที…”
บนจอเป็นภาพของผู้เข้าประชุมจำนวนมากพร้อมกับอู๋เจ๋อชิงที่ยืนหลังแท่นประชุม ยิ้มขณะที่พูดอยู่บนเวที
แม่ตะลึง “เอ๋?”
พ่อกล่าว “หืม รองอธิการบดีอู๋กลายเป็นรองผู้บังคับการของ SARFT แล้ว? เป็นเจ้าหน้าที่ระดับสูงไปแล้วเหรอนี่?”
จางเย่จนปัญญา “ก็เป็นมาตั้งนานแล้วไม่ใช่เหรอ? ผมบอกพ่อแล้วนะ”
“เงียบ เงียบก่อน!” แม่ขัด
พ่อพูดไม่ออก “เกิดอะไรขึ้น?”
แม่สงสัย “ทำไมคุ้น ๆ จังนะ?”
จางเย่คิ้วกระตุก รีบกระแอมดัง ๆ ไปหลายที
พ่อยิ้มกล่าว “หัวหน้าของลูกมันตอนอยู่เป่ยต้าไง ปรากฏตัวบนจอทีวีบ่อย เธอก็ต้องคุ้นหน้าอยู่แล้วพอเห็นบ่อยเข้าน่ะ”
“จริงเหรอ?” แม่งุนงง “แต่รูปร่างนี่คุ้นตามากเลยนะ”
จางเย่เหงื่อตกแล้ว
พ่อมองเขาแล้วถาม “เย่น้อย แกยังติดต่อกับรองฯอู๋อยู่รึเปล่า?”
จางเย่กระแอม “ยังติดต่อครับ”
พ่อพยักหน้า “ติดต่อให้บ่อย ๆ ล่ะ เธอเป็นเจ้าหน้าที่ระดับสูง ทั้งยังเป็นคนคุมวงการบันเทิง เป็นมิตรกับเธอไว้ไม่เสียหลาย”
“เป็นมิตรอะไรกัน?” แม่ส่ายหน้า “คนเขาเป็นถึงรองผู้บังคับการของ SARFT สถานีโทรทัศน์กับพวกค่ายหนัง มีใครบ้างไม่ให้เกียรติเธอ? เธอจำเป็นต้องมาเป็นมิตรกับแกเรอะ? เลิกคิดได้แล้ว เย่น้อยสอนที่เป่ยต้าแค่ครึ่งปี สนิทกันแค่นั้นจะทำอะไรได้? ผู้บังคับการอู๋อาจจะลืมลูกเราไปแล้วด้วยซ้ำ เวลาก็ผ่านมานานแล้ว อีกอย่างเย่น้อยก็ก่อเรื่องใหญ่ขนาดนั้นในเป่ยต้า นำพวกนักศึกษาด่าผู้แทนต่างชาติ สร้างเรื่องใหญ่โตจนฟ้าแทบถล่ม ใครจะไปรู้ว่าเย่น้อยมันล่วงเกินรองฯอู๋ไปรึยัง ยังจะมาเป็นมิตรอะไรอีก?”
พ่อยิ้มเจื่อน “ก็จริง”
จางเย่ฟังแล้วก็เหลือกตาขาวใส่ “อะไรคือผมล่วงเกินเธอไปแล้วน่ะ?”
“นิสัยของแกน่ะ แกไปล่วงเกินใครฉันก็ไม่แปลกใจหรอก” แม่เหน็บก่อนกล่าวต่อ “ฉันแค่หวังว่าแกจะล่วงเกินคนให้น้อยลงหน่อย งานจะได้ทำราบรื่น แกจะได้แต่งเมียดี ๆ สักคน อ้อ แต่ถ้าแม่กับพ่อว่าไม่ผ่านก็ไม่มีทางหรอกนะ”
พ่อขัด “ขอแค่เย่น้อยชอบ ฉันไม่ขัด”
แม่กล่าว “เธอก็ต้องผ่านฉันก่อน ถ้าฉันไม่ชอบก็ไม่มีทาง”
จางเย่มองภาพของอู๋เจ๋อชิงเงียบ ๆ ก่อนบอกกับทั้งสองคน “อย่าห่วงเลยครับ หึ ๆ ถึงเวลาแล้วพ่อกับแม่พอใจแน่นอน”


[Go To Next Chapter]( ./17.md)