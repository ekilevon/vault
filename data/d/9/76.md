##บทที่ 879 หัวเราะหนักมาก!
ผู้คนพากันแสดงความคิดเห็นบนอินเทอร์เน็ต
“โว้ว ไม่เลวนี่หว่า!”
“อะไรไม่เลว?”
“เซี่ยงเซิงของจางเย่?”
“พวกนายดูเหรอ? ไม่ใช่แค่งั้นๆ หรอกเหรอ?”
“ขนาดเพิ่งเริ่มยังสนุกเหมือนเดิม! ปล่อยมุกจัดเต็มไปเลย!”
“จริงเหรอ? เชี่ย ไหนดูมั่ง!”
“ให้ไว ฉันเกือบโดนไอ้พวกแอนตี้หลอกซะแล้ว! ไหนใครบอกว่าไม่สนุกวะ?”
“ยังคงเป็นจางเย่คนเดิมที่คุ้นเคย ไปดูพวกเขากัน!”
แต่พวกคนในวงการเซี่ยงเซิงกลับเย้ยหยัน
ลูกศิษย์ถังต้าจางคนหนึ่งคอมเมนต์ “เซี่ยงเซิงงานฉลอง สิ่งที่ยากคือการสอดแทรก ‘ความนัย’ เนื้อหาต้องโดดเด่นทั้งด้านศิลปะและความกินใจ ไม่ใช่สักแต่ว่าขำก็ตัดสินได้ว่าดีหรือไม่ดี ต่อให้หัวเราะได้ทั้งเรื่อง แต่ไม่มีข้อคิดให้ผู้ฟัง มันก็คือล้มเหลว!”
นักแสดงเซี่ยงเซิงคนหนึ่งตอบกลับ “ใช่ เซี่ยงเซิงงานฉลองมันไม่ง่ายดายหรอกนะ!”
ลูกศิษย์อีกคนของปรมาจารย์สวี่ที่เคยถูกจางเย่ด่าก็ตอบคอมเมนต์ต่อ “ตอนนี้จางเย่ก็แค่ขายความเจ้าเล่ห์ ถึงตอนต้องใช้ศิลปะเซี่ยงเซิงจริงๆ มันก็ไปไม่รอด ไม่เชื่อคอยดู เดี๋ยวเป็นต้องเล่นมุกเละเทะสะเปะสะปะ จับสาระอะไรไม่ได้”
ในสายตาคนในวงการ ยังคงมีแต่ความเหยียดหยันดูแคลน เป็นความจริงที่เนื้อหาเซี่ยงเซิงของจางเย่ก่อนนี้มีแต่การด่าคน ทั้งด่าวงการเซี่ยงเซิง ทั้งตอบโต้สามต่ำช้า แต่แม้คนในวงการเซี่ยงเซิงจะฟังระคายหูเพียงใด ก็ยังต้องยอมรับว่า ผลงานชิ้นนั้นนับว่ามีรากฐาน อย่างน้อยก็มีแนวทางชัดเจน เป็นผลงานที่สมบูรณ์แบบชิ้นหนึ่ง แต่หากจะวัดกันอย่างเที่ยงตรงแล้ว นั่นก็ยังไม่อาจเรียกได้ว่าเป็นเซี่ยงเซิง ยิ่งไม่ต้องพูดถึงเซี่ยงเซิงงานฉลองที่มีมาตรฐานสูงกว่าเลย
……


บนเวทีคืนส่งปี BTV
การแสดงเซี่ยงเซิงยังคงดำเนินไป
เหยาเจี้ยนไฉ “คะแนนเต็มหมื่นนายให้ฉันแค่สิบ? งั้นฉันก็โคตรแย่เลยสิ! นี่ชมกันจริงเรอะ?”
จางเย่ “ก็แบบว่า นายยังสามารถยกระดับอีกเยอะไง”
เหยาเจี้ยนไฉ “หยุดเลย ตรุษจีนทั้งที ไม่ทันไรนายก็เหยียบย่ำฉันแล้ว ก่อนขึ้นเวทีเขายังประกาศอยู่เลยว่าหัวข้อเซี่ยงเซิงเราคือ ‘ทุกอย่างดีหมด’ แต่ทำไมนายยิ่งพูดยิ่งห่างไกลหา?”
จางเย่มองซ้ายมองขวา “ดีหมดสำหรับใครเหรอ?”
เหยาเจี้ยนไฉ “ก็เราไง! ผู้ชมไง!”
จางเย่พ่นเสียงคำราม “ทุกอย่างมันดีหมดกับพวกนายไง กับฉันมันไม่ดีหมดนี่!”
ทุกคนขำ ทำไมเป็นงั้นไปล่ะอาจารย์จาง?
เหยาเจี้ยนไฉกล่าวอย่างเป็นห่วง “อ้าว ตรุษจีนแล้วทำไมเป็นแบบนั้นล่ะ? นายก็ดีมาตลอดไม่ใช่เหรอ?”
จางเย่ออกท่าทางกับผู้ชม “พวกคุณสนับสนุนผมจนมีวันนี้ แต่ที่จริงแล้วก่อนนี้ผมย่ำแย่ไม่น้อย”
เหยาเจี้ยนไฉ “เฮ้อ ใครๆ ก็ล้วนมีช่วงเวลาที่ย่ำแย่”
จางเย่ “ก่อนมาเป็นพิธีกร ก่อนมาพูดเซี่ยงเซิง ผมไม่มีแม้แต่งานที่มั่นคงสักงาน”
เหยาเจี้ยนไฉ “จริงเหรอ?”
จางเย่เล่าด้วยท่าทางเหนื่อยล้า “ย้อนกลับไปสมัยเป็นเด็กเพิ่งจบใหม่ ก็ต้องออกไปหางาน”
เหยาเจี้ยนไฉ “ใครๆ ก็ทำเหมือนกัน”
จางเย่ “ตั้งแต่เด็กผมมีความฝัน อยากเป็นนักฟุตบอล”
เหยาเจี้ยนไฉมองเขา “เข้าท่านี่”
จางเย่ “ตอนนั้นผมไปสมัครเข้าทีมแล้ว ปรากฏว่าพอโค้ชเห็นก็ถูกใจ บอกว่าผมแข็งแรงกว่านักเตะฟีฟ่าบาลงดอร์(1)ปีที่แล้วอย่างลิโอเนล เมสซิ(2)ถึงหนึ่งหมื่นสี่พันเท่า!”
เหยาเจี้ยนไฉ “โว้ว พรสวรรค์ชัดๆ!”
จางเย่ “จากนั้นเขาก็กล่าวว่า แต่มีอุปสรรคที่ขวางการพัฒนาของผมอยู่สองอย่าง”
เหยาเจี้ยนไฉสงสัย “นั่นก็คือ?”
จางเย่ “ตีนซ้ายกับตีนขวา”
เมื่อผู้ชมฟังมาถึงตรงนี้ ก็ฮาครืน!
“ฮ่าๆๆๆๆ!”
“ตีนซ้ายกับตีนขวา?”
“ไอ้หยาแม่ง!”
“จางเย่คิดได้ไงวะ ฮ่าๆๆๆๆ!”
เหยาเจี้ยนไฉกระอักเลือด “ว้อย งั้นก็บอกมาว่าอย่างนายน่ะหมดสิทธิ์สิว้อย!”
จางเย่พูดอย่างใส่อารมณ์ “พอเห็นว่าไม่มีอนาคตในวงการฟุตบอลแน่แล้วผมก็ผิดหวัง เลยไปสมัครเข้าบริษัทเอกชนแทน ผมส่งเรซูเมไป ตอนสัมภาษณ์ กรรมการไม่มองผมเลย บอกแค่ ‘ให้เวลาหนึ่งนาทีทำให้ผมจำคุณให้ได้’ ”
เหยาเจี้ยนไฉแค่นหัวเราะก่อนกล่าว “ใช่ การสัมภาษณ์หลายที่ก็มักพูดแบบนี้”
จางเย่ “ผมคิด ‘ได้สิ’ จากนั้นผมก็เข้าไปเดินวนเป็นวงแล้วตบบ้องหูเขาป้าบ! พอเสร็จหันหลังได้ก็วิ่ง!”
เหยาเจี้ยนไฉตะลึง “โอ คงจำแม่นเลยทีนี้!”
บ้องหู??
ผู้ชมในห้องส่งหงายเงิบ!
จางเย่ “ผลปรากฏว่าผมผ่านสัมภาษณ์ ทันทีที่ก้าวขาออกมา ยังไม่ทันพ้นจากตัวบริษัท ก็มีโทรศัพท์มาบอก ‘กรุณามาที่แผนกบัดเดี๋ยวนี้’ ”
เหยาเจี้ยนไฉ “อา”
จางเย่ “ฉันคิดอยู่นาน สรุปก็คือไม่กล้ากลับไป!”
เหยาเจี้ยนไฉยิ้มเย็น “สมควรจะไม่”
ผู้ชม “ฮ่าๆๆๆๆ!”
จางเย่พูดน้ำเสียงสับสน “ฉันเสียใจมาก ก็เลยแวะเข้าห้องน้ำ เอาน้ำเย็นลูบหน้า แล้วพูดกับตัวเองในกระจกว่า ‘จางเย่ นายต้องเข้มแข็งสิ ลำบากแค่นี้ไม่เป็นไรหรอก สู้ๆ อดทนไว้!’ ”
เหยาเจี้ยนไฉพยักหน้า “จะถอดใจไม่ได้นะ”
จางเย่ “พอให้กำลังใจตัวเองเสร็จ ฉันก็รู้สึกดีขึ้นมาก ตอนออกจากห้องน้ำ สายตาฉันก็เหลือบไปเห็นว่าที่ประตูห้องน้ำอีกฟาก มีผู้ชายคนหนึ่งเดินออกมา”
พูดถึงตรงนี้ จางเย่ก็หันมาทำสีหน้าสยดสยอง
เหยาเจี้ยนไฉชะงัก “หา? นี่นายเข้าห้องน้ำหญิงอยู่ตั้งนานหรอกเรอะ?”
ผู้ชมถึงกับบางคนขำจนน้ำตาเล็ด!
“ฮ่าๆๆๆ!”
“อี๋!!”
“โอ๊ย จะตายแล้วๆ!”
ทางฝั่งพิธีกรเวทีคืนส่งปี BTV ก็หัวเราะจนเจ็บสีข้าง!
ต่งซานซานปิดปากพยายามกลั้นขำ!
จางเย่พูดต่อ “ผมนี่วิ่งหน้าตั้งเลยครับ!”
เหยาเจี้ยนไฉ “ก็ต้องวิ่งล่ะ”
จางเย่ “มีสาวใหญ่กลุ่มหนึ่งวิ่งออกมาจากห้องน้ำไล่กวดผมมาติดๆ แถมคนที่วิ่งนำยังตะโกน ‘จับเขา! เขานั่นแหละ มาพูดพล่ามอะไรไม่รู้อยู่ในห้องน้ำหญิง ฉันตกใจจนไม่กล้าออกมาเลย!’ ”
เหยาเจี้ยนไฉขำ “นายนี่ซวยเป็นบ้า”
จางเย่กล่าวอย่างโชคร้าย “พอฉันคิดว่าเป็นแบบนี้ต่อไปไม่ได้แล้ว ฉันต้องทำงาน ต้องหาเงินสิ จะหาเงินยังไง? ก่อนอื่นก็ต้องใช้เงิน”
เหยาเจี้ยนไฉส่ายหน้า “หือ แป๊ะเจี๊ยะเรอะ?”
จางเย่ “จ่ายไปไม่น้อย ในที่สุดฉันก็ได้เป็นพนักงานรัฐวิสาหกิจคนหนึ่ง ทำงานอยู่ในปักกิ่งนี้เอง”
เหยาเจี้ยนไฉ “จริงสิ?”
จางเย่กล่าวอย่างดีใจ “งานเราที่นี่ดีมาก วันๆ ไม่ต้องทำอะไร แค่ฉันส่งแป๊ะเจี๊ยะหัวหน้าก็จะพาพวกเราออกไปดูงาน ไปกินข้าวกันบ่อยๆ ไปกันเจ็ดแปดคน อาหารเต็มโต๊ะทุกครั้ง”
เหยาเจี้ยนไฉ “มีอะไรบ้างล่ะ?”
จางเย่ “ก็มี แกะขุนนึ่ง อุ้งตีนหมีนึ่ง หางกวางนึ่ง เป็ดย่างสมุนไพร ไก่ย่าง ห่านย่าง หมูอบ เป็ดอบ ไก่ต้มซีอิ๊ว หมูต้มซีอิ๊ว ไข่เยี่ยวม้า กระเพาะหมูยัดไส้ เนื้อแดดเดียว กุนเชียง รวมผักตุ๋น ไก่รมควัน สไบนาง หมูนึ่งซอส เป็ดยัดไส้ นกกระทายัดไส้ รวมพะโล้ ห่านพะโล้ ไก่ฟ้า กระต่ายแดดเดียว ห่อผัก ปลาเงิน กบนึ่ง เซี่ยงจี๊ผัด เนื้อเป็ดผัด ยำเครื่องใน หัวใจทอด ปลาไหลน้ำจืดเผา ปลาไหลนาเผา เป๋าฮื้อเต้าซี่ ปลาหลีฮื้อราดซอส ซุปตะพาบน้ำ หลีฮื้อทอด กุ้งทอด สันในชุบแป้งทอด ไก่ชุบแป้งทอด รวมเครื่องใน ต้มปีกพะโล้ เปาะเปี๊ยะหมาล่า เห็ดผัดไฟแดง ผัดปลาสะดุ้งน้ำมัน พุงปลาสะดุ้งไฟ เนื้อผัดน้ำมันหอย...”
นี่คือก้วนโข่วดั้งเดิมชุด ‘ขานรายนามอาหาร’ ซึ่งทำให้ผู้ชมทั้งหมดต้องตะลึงพรึงเพริด!
เหล่านักแสดงเซี่ยงเซิงที่นั่งอยู่หน้าจอทีวีต่างก็มองหน้ากันพลางสูดลมหายใจหนาวยะเยือก!
ย่อมมีหลายคนพูดก้วนโข่วได้ โดยเฉพาะบท ‘ขานรายนามอาหาร’ นับว่าเป็นพื้นฐานของนักแสดงเซี่ยงเซิงอย่างพวกเขา แม้แต่นักแสดงบทตบมุกก็ท่องได้ ทว่าสิ่งที่ทำให้ทุกคนตื่นตระหนก ก็คือพวกเขาไม่มีทางท่องได้ไวปานลมพายุอย่างจางเย่ หมอนี่แม่งท่องเฮือกเดียวจบ ทั้งยังด้วยระดับความเร็วที่ทำให้คนตกตะลึงเช่นเดียวกับตอนเขาเป็นพิธีกรประกาศโฆษณา ‘เดอะวอยซ์!’
ไม่มีใครสามารถเลียนแบบ!
การพูดก้วนโข่วเช่นนี้ เกิดมาทุกคนก็เพิ่งจะเคยพบเจอ!
ถังต้าจางรู้สึกจมดิ่ง ไม่คิดเลยว่าจางเย่จะนำเอาก้วนโข่วแบบดั้งเดิมมาผสมลงในการแสดงได้อย่างชาญฉลาด ซ้ำยังใช้ความเร็วเดียวกับตอนที่ใช้ใน ‘เดอะวอยซ์’ ที่ทำให้ผู้คนตะลึงทั้งประเทศอีก!
เสียงปรบมือดังกระหึ่ม!
แปะๆๆๆ
“เยี่ยม!”
“พูดได้เจ๋ง!”
“โคตรสุดยอด!”
“เร็วขนาดนี้ แม่งจะบินเหรอ!”
บรรดาผู้ชมฟังแล้วขนลุก เพราะมันเร็วเกินไป! เร็วกว่าก้วนโข่วของคนอื่นสามถึงสี่เท่า!
ก้วนโข่วนี้ช่างสั่นสะเทือนผู้คน!
บนเวที จางเย่พูดจบแล้ว
เหยาเจี้ยนไฉกล่าวอย่างแตกตื่น “เยอะปานนั้น? นี่หมดไปเท่าไรเนี่ย?”
จางเย่แบมือยักไหล่ “งบหลวง!”
เหยาเจี้ยนไฉเข้าใจโดยพลัน “อ้า!”
ฟังถึงตรงนี้ นักแสดงเซี่ยงเซิงหลายคนตะลึงอีกครั้ง นี่มันเสียดสีการใช้งบประมาณแผ่นดินมากินดื่ม?
เหยาเจี้ยนไฉ “ตอนนี้ประเทศชาติกำลังจะล่มจมเพราะเรื่องนี้! ยังมีหน้ามายอมรับอีก?”
จางเย่กล่าว “ไม่ใช่แค่กินข้าวนะ หัวหน้าแผนกยังพาพวกเราไปเที่ยวบ่อยๆ ด้วย ทั้งเซี่ยงไฮ้ กุ้ยหลิน ซูโจว ไปหมดทุกที่”
เหยาเจี้ยนไฉ “พวกนายนี่มันตัวล้างผลาญ!”
จางเย่มองเหล่าเหยา “แต่ในระหว่างท่องเที่ยว ฉันก็พบกับเรื่องไร้อารยธรรมบางอย่าง”
เหยาเจี้ยนไฉถาม “เรื่องอะไร?”
จางเย่ “มีคนมือบอนขีดเขียนลงบนอนุสรณ์สถานน่ะสิ! กระทั่งป้ายจุดชมวิวก็ไม่เว้น จำพวกข้อความ ‘มาเยือนเมื่อ วันที่x เดือนx’ เอย ‘ฉันรักเธอxx’ เอย มีบางคนยังกล้าสลักชื่อลงไปด้วย ‘เหยาเจี้ยนไฉ’ เอย…”
เหยาเจี้ยนไฉรีบเบรก “ไม่มีเฟ้ย! ฉันไม่ทำเรื่องแบบนี้!”
ผู้ชมพ่นหัวเราะ “ก๊ากๆๆๆ!”
จางเย่ “แค่ยกตัวอย่างเอง แหม”
เหยาเจี้ยนไฉ “เรื่องไร้อารยธรรมอย่างนี้มีอยู่จริงๆ!”
จางเย่ “ด้วยคุณธรรมอันแรงกล้าในกาย พอเห็นอย่างนั้นฉันก็โมโหมาก! โมโหจนทนไม่ไหว! ฉันต้องสั่งสอนพวกนี้! ช่างไร้สามัญสำนึกนัก!”
เหยาเจี้ยนไฉพยักหน้าหนักๆ “ใช่ๆ แบบนี้มันต้องสั่งสอน!”
จางเย่หยิบพัดที่วางอยู่บนโต๊ะมาใช้ต่างปากกา ทำท่าขีดเขียนกลางอากาศ ปากก็ออกเสียง “สหาย ท่าน นี้ ผมขอประณามคุณ! คุณกล้ามาเขียนเล่นตรงนี้ได้อย่างไร? มีสำนึกหรือไม่? มีมารยาทหรือไม่? พ่อคุณไม่สั่งสอนงั้นหรือ? หรือว่าแม่คุณไม่สั่งสอน? ปู่คุณก็ไม่สั่งสอนสินะ? ย่าคุณล่ะสั่งสอนหรือไม่? ป้าคุณสั่งสอนมายังไง? ยายคนที่แปดคุณสั่งสอนแล้วทำไมไม่รู้จักจำ?”
เหยาเจี้ยนไฉอึ้ง
เหล่าผู้ชมขำจนตัวสั่น!
“ไม่ไหวแล้ว!”
“ฮ่าๆๆๆๆ!”
“โอ๊ย น้ำตาไหลแล้ว!”
จางเย่ระบายอารมณ์ขุ่นเคือง “เป็นไงล่ะ ฉันเลยเขียนด่าเขาบนกำแพงไปยาวเหยียดตั้งเป็นพันคำ! โกรธ! ฉันโกรธมาก!”
เหยาเจี้ยนไฉตาเหลือก “พันคำ?”
จางเย่ “ใช่สิ พวกนั้นมันช่างไร้มารยาทนัก!”
เหยาเจี้ยนไฉเดือด “คนมือบอนเขียน ‘มาเยือน’ อย่างมากก็แค่ไม่กี่คำ แต่นายเขียนเป็นพัน? นายสิไร้มารยาทยิ่งกว่าพวกนั้นอีก!”
จากเย่ถลึงตา “ฉันไร้มารยาทตรงไหน? พอหัวหน้าแผนกมาเห็นยังชมฉันอยู่เลย เขาบอกจางน้อยเธอทำดีมาก พบเห็นการกระทำไร้อารยธรรมเช่นนี้ ย่อมต้องขุดมาประจาน!”
ผู้ชม “ฮ่าๆๆๆ!”
เหยาเจี้ยนไฉจะเป็นลม “หัวหน้าแผนกนายนี่ อนาคตต้องมีเรื่องแน่!”
จางเย่เดาะลิ้นทันใดแล้วกล่าว “เป็นอย่างที่นายว่า ไม่กี่วันที่ผ่านมานี้ก็เพิ่งมีเรื่องเอง”
เกิดอะไรขึ้น
จางเย่ “วันนั้นไปท่องเที่ยว...ไม่สิ เรียกว่าไปดูงานต่างประเทศต่างหาก บังเอิญเจอเข้ากับโจรสลัดแคริบเบียน”
เหยาเจี้ยนไฉตกใจ “โอ้!”
จางเย่ “พอโจรสลัดบุกขึ้นเรือมาก็ควักปืนขู่ เรียกเงินห้าล้าน!”
เหยาเจี้ยนไฉ “แล้วพวกนายทำยังไง?”
จางเย่ “เป็นหัวหน้าแผนกพวกเราที่ผ่านสมรภูมิมาจนโชกโชน เขาประจันหน้ากับหัวหน้าโจรสลัดตรงๆ แล้วกล่าว ‘ห้าล้านย่อมได้ แต่คุณต้องเขียนในใบกำกับราคาว่าร้อยล้านนะ!’ ”
เหยาเจี้ยนไฉ “หา?”
จางเย่ “โจรสลัดถึงกับร้องไห้ บอกพวกนายปล้นเก่งกว่าเราเสียอีก!”
เหยาเจี้ยนไฉ “โอ๋ย!”
เสียงหัวเราะดังกระหึ่มลั่นห้องส่งอีกครั้ง!
“ฮ่าๆๆ!”
“ใบกำกับร้อยล้าน? ไอ้หยา!”
“ฮ่าๆๆๆๆ!”
ฟังมาถึงตรงนี้ บรรดาคนวงการเซี่ยงเซิงต่างนิ่งงันไปแล้ว
พวกนักแสดงเซี่ยงเซิงที่เมื่อครู่ยังโพสต์เสียดสี ก็ล้วนเงียบกริบ
แต่เหล่าผู้ชมกลับคึกคักราวกับโดนฉีดเลือดไก่!
ล้อเลียนแป๊ะเจี๊ยะ?
เสียดสีการผลาญงบประมาณแผ่นดิน?
ผ่าเข้าความไม่ชอบมาพากลในการเบิกจ่ายงบประมาณแบบโต้งๆ?
เซี่ยงเซิงนี่มีแต่มุกที่พูดถึงประเด็นทางสังคมทั้งนั้น! นี่ก็คือศิลปะชั้นสูง!
ตอนนี้หลายคนจึงเพิ่งตระหนักว่า เนื้อหาของเซี่ยงเซิงที่จางเย่เล่นวันนี้ ที่แท้คือการหยิบเอาชีวิตการทำงานแต่ละอย่างมาทำให้ขำ นำประเด็นปัญหาสังคมมาสอดแทรกมุกตลก ยิ่งเมื่อรวมกับก้วนโข่วสุดตะลึงที่ไม่มีใครหาญเทียบเทียมได้...
ไหนใครบอกว่าจางเย่แสดงเซี่ยงเซิงคืนส่งปีไม่ได้?
ไหนใครบอกว่าจางเย่สร้างผลงานตามแบบฉบับไม่เป็น?
ไม่เป็นบ้านยายเอ็งน่ะสิ!!


*************
1.ฟีฟ่าบาลงดอร์ เปลี่ยนชื่อเป็น นักฟุตบอลชายยอดเยี่ยมของฟีฟ่าเมื่อปี 2016
2.ลิโอเนล อันเดรส เมสซิ กูซิตินิ นักฟุตบอลชาวอาร์เจนตินา ตำแหน่งกองหน้าของบาร์เซโลนาและทีมชาติอาร์เจนตินา เป็นหนึ่งในผู้เล่นที่ดีที่สุดในรุ่นและถูกกล่าวขานว่าเป็นผู้เล่นร่วมสมัยที่ดีที่สุดในโลก








[Go To Next Chapter]( ./77.md)