##บทที่ 850 : รวมรุ่น!
วันที่สองมกราคม เช้าตรู่
งานรวมรุ่นมหาวิทยาลัยสื่อฯ
สถานที่ : อี้จวง ชานเมืองหลวง
นี่คือบ้านใหม่ของต่งซานซาน เป็นบ้านเดี่ยวทาวน์เฮาส์สองชั้น เนื่องจากอยู่ใกล้สวนสาธารณะแห่งหนึ่ง บรรยากาศจึงเงียบสงบ บนทางเล็ก ๆ นั้นแทบไม่เห็นคนเดินไปเดินมา
จางเย่กดออดประตู
ประตูพอเปิด ใบหน้างดงามจนไม่ต้องบรรยายของต่งซานซานก็โผล่ออกมา
จางเย่มองการแต่งตัวของเธอก็วิจารณ์ "หน้าหนาวยังจะใส่กระโปรงอีก?"
ต่งซานซานในชุดเซ็กซี่หัวเราะ "ไม่ได้เลี้ยงรุ่นกันนานแล้ว ฉันก็แต่งเนื้อแต่งตัวหน่อยสิ เข้ามา ๆ ข้างในอุ่นกว่า"
จางเย่ถาม "มากันกี่คนแล้ว?"
"ขาดแต่นายนี่แหละ" ต่งซานซานว่า "คนอื่นมากันหมดแล้ว"
พอผ่านประตูเข้ามาก็เป็นห้องรับแขก แม้ว่าจะไม่ใหญ่โตเท่าคฤหาสน์หรู แต่ก็นับว่าไม่เลวแล้ว ทาวน์เฮาส์เช่นนี้มีพื้นที่ไม่มาก แต่อย่างน้อย พื้นที่ใช้สอยพื้นฐานก็มีครบครัน ด้านหน้ามีสวนดอกไม้เล็ก ๆ มองดูถนัดตา รอจนเข้าฤดูใบไม้ผลิดอกไม้บานสะพรั่ง ย่อมต้องน่าชมดู
ผ่านทางเดินเข้าไป เงาร่างหลายคนก็ปรากฏแก่สายตา พวกเขากำลังดูโทรทัศน์กันอยู่
หวังเฮ่อลุกขึ้นพร้อมรอยยิ้ม "เฮ้ย ใครมาน่ะ?"
จางเย่ยิ้ม "นายว่าใครล่ะ!"
หม่าซวี่เฟยที่ด้านข้างหัวเราะร่า ตบโซฟาทักทาย "จางเย่!"
พอจางเย่เห็นก็ยินดียิ่ง "เหล่าหม่า นายก็มาเรอะ?"
"หลังเรียนจบฉันก็อยู่ในเมืองหลวงมาตลอด ทำไมจะไม่มาเล่า!" หม่าซวี่เฟยลุกขึ้นกอดจางเย่หมับ "ไม่เจอกันสองปีแล้วนะ!"
จางเย่ "ยังอยู่เมืองหลวงเหรอนี่? คิดว่ากลับบ้านไปแล้วซะอีก! ทำไมไม่ติดต่อกันบ้างเลย?"
หม่าซวี่เฟยยิ้ม "นายดังระเบิดระเบ้อขนาดนี้ ใครจะกล้าติดต่อนาย!"
"ไม่ต้องเลย จะว่าฉันล่ะสิ?" จางเย่เหลือกตามองบน
ต่งซานซานชี้หม่าซวี่เฟย "เหล่าหม่านี่ฉันก็เพิ่งติดต่อได้เมื่อไม่กี่วันนี้เอง หาตัวยากเป็นบ้า เบอร์มือถือก็เปลี่ยนไปหลายรอบ"
หม่าซวี่เฟยแก้ตัว "งานยุ่งน่า งานยุ่ง"
ขณะนั้น มีคนเดินตามเข้ามาอีกผู้หนึ่ง ยกมือขึ้นต่อยหน้าอกจางเย่เบา ๆ "จางเอ้อร์ ตอนนี้นายดังจริง ๆ นะ วัน ๆ มีแต่ข่าวขายนาย ฉันล่ะดูจนเบื่อแล้ว!"
จางเย่หัวเราะคิก "เหล่าเหอ!"
เหอขุย "เอ้า จำฉันได้ด้วย?"
จางเย่แหย่ "ถ้านายยังไม่โผล่หัวมาอีก ฉันจะจำนายไม่ได้จริง ๆ แล้วนะ!"
"นายนั่นแหละไม่โผล่หัวมา!" เหอขุยหัวเราะ "ฉันกับต่งซานซานจัดเลี้ยงรุ่นกันไปครั้งหนึ่งตอนเพิ่งเรียนจบ ดันติดต่อนายไม่ได้ มีแต่นายคนเดียวที่ไม่มา"
จางเย่ต่อยหน้าอกเขาไปหมัดหนึ่งเบา ๆ "นายยังถึกเหมือนเดิมนะ!"
เหอขุยกล่าว "ออกกำลังกายทุกวันนี่หว่า"
อีกด้าน อวี๋อิ่งอี๋ตรงเข้ามาเช่นกัน มือเสยผมทัดข้างหู ส่งเสียงหวานหยดย้อย "จางเย่ เดาสิว่าฉันเป็นใคร จำชื่อฉันได้รึเปล่า?"
จางเย่มองเธอ ยิ้มแล้วว่า "ชื่อเธอน่ะให้ฉันตีลังกาเขียนยังได้เลย สหายอวี๋อิ่งอี๋"
อวี๋อิ่งอี๋หรี่ตา "เอาล่ะ จำได้จริง ๆ สินะ"
จางเย่ "รุ่นเรามีกันไม่กี่คน คิดว่าฉันเป็นโรคสมองเสื่อมเรอะ? ชื่อของสาวงามฉันจำได้ไม่ลืม อย่าว่าแต่สองปี ยี่สิบปีก็จำได้"
อวี๋อิ่งอี๋พอใจยิ่ง "ช่างพูดนะ!"
"แน่นอน" จางเย่หัวเราะ
ทุกคนนั่งลงด้วยกันบนโซฟายาวในห้องนั่งเล่น
ได้ยินเสียงต่งซานซานว่า "วันนี้คนมากันครบแล้ว มีแค่หกคนนี้แหละ ถือว่าเป็นงานเลี้ยงรุ่นเล็ก ๆ เถอะนะ คนอื่น ๆ ฉันลองโทรหาแล้ว บางคนติดต่อไม่ได้ อีกหลายคนไม่ได้อยู่ในนครหลวง ยังมีบางคนที่มาไม่ได้อีก ไว้วันหลังค่อยนัดครั้งใหญ่กันอีกรอบ วันนี้ที่เรียกมากินข้าวกันก็ไม่ได้มีเหตุอะไรอย่างอื่น หนึ่งก็แค่อยากให้ติดต่อกันไว้ สองคือเพื่อฉลองขึ้นบ้านใหม่ของฉัน"
หม่าซวี่เฟยตบมือ "ขอแสดงความยินดีที่ดาวโรงเรียนได้ขึ้นบ้านใหม่"
"ต้องฉลองแล้วล่ะ" เหอขุยหัวเราะ "ต่อไปเรื่องแบบนี้ต้องมีกันอีกหลายครั้งแน่ พวกเรามีที่เลี้ยงรุ่นแห่งใหม่แล้ว"
ต่งซานซานไม่ขัด "ได้ ต่อไปอยากเจอกันก็มาบ้านฉัน"
จางเย่มองซ้ายมองขวา "บ้านหลังนี้ไม่เลวนะ ซื้อเมื่อไหร่เนี่ย?"
"เพิ่งไม่กี่วันนี่เอง บ้านมือสอง หิ้วกระเป๋าเข้าอยู่ได้เลย" ต่งซานซานกล่าว
จางเย่เหน็บ "ไหนว่าให้ฉันช่วยดูบ้านให้ไง? ฉันยังรอสายเธออยู่เลย ใครจะไปรู้ว่าเธอซื้อเรียบร้อยแล้ว ไม่แฟร์นี่สหายซานซาน"
ต่งซานซานเบ้ปากหัวเราะ ชำเลืองมองเขา "น้อย ๆ หน่อยเถอะน่า หลายวันนี้นายมีเวลาว่างด้วยเรอะ? วัน ๆ ก็ด่ากับชาวบ้านในเน็ต ด่ากันมากี่วันแล้ว? ฉันเห็นสถานการณ์แล้วก็นะ เอาเถอะ ฉันมาดูบ้านเองดีกว่า"
จางเย่ "..."
อวี๋อิ่งอี๋หัวเราะลั่น "จางเย่ยังนิสัยเหม็นเน่าเหมือนเดิม"
ต่งซานซานส่ายหน้า "นิสัยเขาเน่าลึกถึงกระดูกแล้ว ชาตินี้แก้ไม่หายหรอก"
"พวกเธออย่าทับถมฉันน่า ยังไม่ถามเลยว่าบ้านนี่เท่าไหร่" จางเย่เปลี่ยนหัวข้อในทันที
เหอขุยเดา "สิบล้าน?"
"ไม่ถึง" ต่งซานซานกล่าว "ชานเมืองออกจะถูกหน่อย ไม่กี่ล้านหรอก"
เหยขุยแลบลิ้น "ก็ยังแพงอยู่ดี"
ต่งซานซานหัวเราะ "ฉันกู้น่ะ จ่ายแค่เงินดาวน์"
จางเย่อิจฉา "เธอมีเงินนี่นะ"
อวี๋อิ่งอี๋เหน็บจางเย่ "นายเป็นดาราระดับ B ยังบอกว่าซานซานมีเงิน? นายจงใจใช่ไหมน่ะ?"
"ฉันไม่มีเงินเท่าเธอจริง ๆ" จางเย่โบกมือ พูดเป็นจริงเป็นจัง
หม่าซวี่เฟยไม่เชื่อ "นายจะหลอกใคร ในบรรดารุ่นเราน่ะ ตอนนี้น่าจะเป็นนายนั่นแหละรวยสุด"
ต่งซานซานว่า "จางเย่ไม่น่าจะหลอกหรอก แต่ไม่ใช่เขาไม่มีเงิน เขาน่ะไม่มีกะใจจะหามากกว่า ตั้งแต่เปิดตัวมา เขาไม่เคยรับงานโชว์ตัวเลยสักงาน ในวงการบันเทิงน่าจะมีเขาคนเดียวนี่แหละ รายได้เขาน่าจะมีแค่ค่าทำโฆษณา เงินเดือน แล้วก็โบนัสพิธีกรเน่า ๆ เท่านั้น เขามีเงินสิแปลก ส่วนฉัน? ทางสถานีนครหลวงทำสัญญาหลวม ๆ สองสามวันฉันก็รับงานโชว์ตัวที ได้ครั้งละแสนสองแสน ถึงจะพอมาจ่ายเงินดาวน์เนี่ย"
เหอขุยว่า "ตอนจางเย่อยู่มหา' ลัยก็เป็นแบบนี้ ทำอะไรไม่เหมือนชาวบ้าน"
หวังเฮ่อกล่าว "ยังไงเธอสองคนก็ดังใหญ่แล้ว ‘จีนบนปลายลิ้น’ เรตติ้งเท่าไหร่แล้วล่ะ?"
"ตอนล่าสุดยังไม่ออกเลย" จางเย่กล่าว
อวี๋อิ่งอี๋ "ขนาดพวกเรายังได้ดูรายการนี้เลย เป็นรายการที่ดีจริง ๆ"
ทีวีในห้องรับแขกกำลังฉายตอนรีรันของ "จีนบนปลายลิ้น" พอดี เป็นการฉายซ้ำตอนล่าสุด เสียงทุ้มต่ำมีเสน่ห์ของจางเย่ดังออกมาจากโทรทัศน์
เหอขุย "ฉันดูจนหิวไปหมดแล้ว เที่ยงกินอะไรดี?"
ต่งซานซานชี้ไปที่ครัว "ซื้อของสดมาแล้ว ทำกินกันเองไหม?"
อวี๋อิ่งอี๋ "ฉันเห็นด้วย ฉันทำเอง"
"ได้ งั้นพวกเราช่วย"
"อย่าให้วุ่นวายขึ้นกว่าเดิมก็พอ"
"เฮ้ย ดูถูกพวกเราเรอะ?"
"ที่อยู่ตรงนี้นี่น่าจะมีแต่ฉันกับเหล่าหม่าที่ทำกับข้าวเป็นนะ คนอื่นนี่ ขอประเมินก่อนเถอะ"
เพื่อนร่วมรุ่นที่ไม่ได้เจอกันนานมาพร้อมหน้า ทุกคนย่อมยินดีอย่างยิ่ง พูดเก่งขึ้นกันเป็นกอง พอเริ่มคุยกันแล้วก็ไม่จบไม่สิ้น ความจริงนึกย้อนไปตอนอยู่มหาวิทยาลัย พวกเขาเจอหน้ากันทุกวันเรียนด้วยกันทุกวัน กลับไม่ได้พูดอะไรกันมากเท่านี้ พอเรียนจบ ความสัมพันธ์กลับยิ่งใกล้ชิดขึ้นมามาก
……


ในครัววุ่นวาย
อวี่อิงอี๋โวยวายลั่น ไล่คนอื่น ๆ ออกไปจนหมด
ในเมื่อนั่งว่าง ต่งซานซานจึงเรียกจางเย่ "สัญญาล่ะ?"
"อยู่นี่" จางเย่เอาสัญญาออกมาจากกระเป๋าให้เธอ
ต่งซานซานนั่งลงพลิกอ่านสัญญาทีละหน้า นี่คือต้นฉบับสัญญาจ้างงานของจางเย่กับ CCTV เนื้อหาในเอกสารซับซ้อนจนต้องค่อย ๆ ดู
ใช้เวลาไปราวยี่สิบนาที
ต่งซานซานเคาะนิ้วไปบนสัญญา "เอาล่ะ เข้าใจภาพรวมแล้ว ก็ไม่ต่างจากที่ทางสถานีเราคิดนัก สัญญาของนายค่อนข้างเป็นอิสระ มาออกรายการคืนส่งปีสถานีนครหลวงได้ไม่มีปัญหา"
จางเย่หัวเราะ "งั้นก็ดี"
ต่งซานซาน "เราสองคนจะได้ร่วมงานกันอีกครั้งแล้วนะ"
"หือ?" จางเย่สงสัย "เธอเป็นพิธีกร?"
ต่งซานซานพยักหน้า "ทางสถานีเพิ่งบอกฉันเมื่อสองเดือนก่อน รายการคืนส่งปีปีนี้ จะเหลือตำแหน่งพิธีกรให้ฉันที่หนึ่ง ถือเป็นโอกาสที่ดี"
จางเย่อุทาน "สถานีดูแลเธอดีนี่? เธอเองก็อยู่ในสถานีได้ดีเลย"
ต่งซานซานเชิดหน้า "ถ้าเกิดนิสัยนายดีกว่านี้ ล่วงเกินคนน้อยกว่านี้ นายไปสถานีไหนก็มีแต่คนดูแล ใครจะไม่ชื่นชมนาย?"
จางเย่โบกมือ "ปัญหาคือนิสัยฉันนี่แหละ"
ไม่ทราบว่าคิดไปถึงอะไร ต่งซานซานก็นึกยินดีขึ้นวูบ กล่าว "นิสัยนายความจริงน่ะดีนะ ฉันไปโชว์ตัวเมื่อหลายวันก่อน เป็นงานประจำปีของบริษัทแห่งหนึ่ง สุดท้ายราคาที่ตกลงไว้เกิดปัญหา ขอลดค่าตัวฉันไปห้าหมื่น เถียงกันอยู่ครึ่งค่อนวัน สุดท้ายก็ยังไม่เป็นที่พอใจ แต่ไม่รู้ว่าเขาไปรู้มาจากที่ไหนว่านายกับฉันเป็นเพื่อนร่วมรุ่นกัน วันต่อมาก็จ่ายมาจนครบ นายว่าตอนนี้นายมีบารมีในวงการมากแค่ไหนล่ะ แค่อ้างชื่อนาย ก็มีแค่ไม่กี่คนที่ไม่หวาดกลัว"
เหล่าเพื่อนร่วมรุ่นก็มากันแล้ว พอฟังคำพูดนี้ ทุกคนก็เริ่มแหย่กันอีก
"ชื่อของจางเอ้อร์สารพัดประโยชน์ขนาดนั้นเชียว?"
"ฮ่า ๆ ๆ ๆ!"
"ได้ งั้นสักวันฉันจะลองใช้"
"ใช่ ครั้งหน้าไปกินข้าวฉันจะอ้างชื่อนายดูว่ามีส่วนลดไหมนะ?"
จางเย่ "ไม่ใช่ว่าบิลห้าร้อย อ้างชื่อฉันกลายเป็นจ่ายพันนึงนะ"
ต่งซานซานขำ "ทำไมนายไม่มั่นใจตัวเองอย่างนั้นล่ะ?"
จางเย่เหลือกตาขาวใส่ "พวกเธอพูดกันแบบนี้ ฉันยังจะหาอะไรมามั่นใจน่ะ"
"เอาล่ะ งั้นจัดการธุระก่อนเถอะ" ต่งซานซานกล่าว "นายติดต่อยืนยันกับอาจารย์เหยาเจี้ยนไฉสักคำสิ พวกนายคอนเฟิร์มกันเรียบร้อย ฉันจะได้คุยกับทางสถานี"
"ได้"
เขาเดินไปด้านข้าง โทรหาเหยาเจี้ยนไฉ
สายต่อติดแล้ว
"ตาเหยา อยู่ไหน?"
"อยู่บ้านสิ ทำไม? จะชวนไปดื่ม?"
"วันอื่นเถอะ คุยธุระกันก่อน ตรุษจีนมีนัดอะไรรึยัง?"
"หนังเรื่องใหม่ถ่ายเสร็จแล้ว ไม่มีธุระอะไร"
"งั้นเยี่ยม ทางสถานีนครหลวงเชิญพวกเราไปออกรายการคืนส่งปี ไปไหม?"
"รายการอะไร?"
"เซี่ยงเซิงอยู่แล้วสิ"
"นายไปฉันก็ไป เราสองคนไม่ได้ขึ้นเวทีด้วยกันนานแล้วนะ!"
"เยี่ยม ตกลงนะ?"
"ทางฉันไม่มีปัญหา ออกรายการคืนส่งปีนับเป็นเรื่องดี รายการคืนส่งปีของสถานีนครหลวงก็มีฐานผู้ชมแข็งแกร่ง ทำไมจะไม่ไป? ขอแค่นายทำบทมาดี ๆ ล่ะ!"
"บทน่ะนายไม่ต้องห่วง ฉันจัดการเอง"
"เยี่ยม!"
สำหรับศิลปินอย่างเหยาเจี้ยนไฉ ร่วมรายการของ CCTV นับว่าไม่มีหวัง เพราะชื่อเสียงเขาไม่พอ ชื่อเสียงของเหล่าเหยาตอนนี้นับว่าพอ ๆ กับต่งซานซาน อีกไม่นานก็น่าจะโดนต่งซานซานไล่แซงแล้ว สำหรับงานคืนส่งปีของช่องอื่น ๆ แม้จะคึกคักอยู่ทุกปี บางช่องก็จัดได้ดีจนเรตติ้งแทบไม่ต่างกับของ CCTV แต่ประเด็นคือเหยาเจี้ยนไฉอยู่ในสายการแสดง ไม่ใช่ไอดอล ทั้งมีอายุแล้ว จึงไม่มีรายการใดมาเชิญ จะให้ไปทำอะไร? โชว์การแสดง? ไม่มีใครดูหรอก ร้องเพลง? ก็ทำไม่ได้ ดังนั้นเหยาเจี้ยนไฉจึงไม่มีทางได้ขึ้นเวทีรายการคืนส่งปี
จางเย่เองก็เช่นกัน ร้องเพลง? เขาร้องไม่ได้เรื่อง ให้ไปเป็นพิธีกรหลัก? เขาถนัดเป็นพิธีกรรายการ ไม่ถนัดเป็นพิธีกรงานประชุมเป็นทางการอะไร ต่อให้เขาไม่ได้มีข้อขัดแย้งกับ CCTV ทางนั้นก็ไม่ให้เขาไปเป็นพิธีกรรายการคืนส่งปีหรอก ไม่มีทางให้เขาไปออกรายการอะไรด้วย จะให้ไปโชว์อะไร? ท่องอาขยานเรอะ?
แต่ว่า เหยาเจี้ยนไฉกับจางเย่พอขึ้นเวทีด้วยกัน เรื่องก็เปลี่ยนไปแล้ว!
หนึ่งชราหนึ่งเยาว์วัยคู่นี้ ฝีมือเซี่ยงเซิงนับว่าเลื่องชื่อ!!




[Go To Next Chapter]( ./48.md)