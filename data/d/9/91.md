##บทที่ 894 : วงการกีฬาประกาศสงครามกับจางเย่!
ระหว่างทางกลับบ้าน
จางเย่อาศัยจังหวะว่างๆ เลื่อนดูเวยป๋อ แล้วก็พบว่ามีแต่กระแสชื่นชม!
“คืนส่งปี BTV ชนะขาด!”
“ใช่ ไม่ต้องสงสัยเลย!”
“คืนส่งปีของช่องอื่นก็ไม่เลวนะ แต่พอมาเทียบกับของ BTV แล้วไม่ติดฝุ่นสักนิด แถมยังได้เห็นอาจารย์จางลุยเดี่ยวกอบกู้รายการ ช่างเหี้ยมหาญจริงๆ!”
“จางเย่วันนี้ ทำทุกคนแสบตาเหลือเกิน!”
“ละครตลกก็ดี เซี่ยงเซิงก็เลิศ ยอดเยี่ยม!”
“จางเย่ในใจฉันสูงส่งขึ้นไปอีกขั้นแล้ว!”
“ต้องคนที่สุดยอดแบบนี้สิ ถึงจะคู่ควรกับคำว่าไอดอล!”
“เหล่าเหยาก็ดีมากเลยนะ!”
“ฉันผันตัวมาเป็นแฟนคลับเดนตายของต่งซานซานแล้ว!”
“คืนนี้ เป็นค่ำคืนของจางเย่ เหยาเจี้ยนไฉ และต่งซานซานทั้งสามคน!”
“ทั้ง ‘ทุกอย่างดีหมด’ และ ‘จัดไป’ ทำให้ฉันจดจำจางเย่ไว้แล้ว จากนี้ไปขอเป็นแฟนคลับด้วยคน!”
พวกชาวเน็ตยังตื่นเต้นยิ่งกว่าตัวจางเย่เองเสียอีก!
แล้วตอนนี้เอง มีสายเพื่อนโทรเข้ามา
เป็นนักแสดงหญิงชื่อดังฉือซิ่วฟาง “จางน้อย ทำอะไรอยู่?”
จางเย่พูดกรอกโทรศัพท์ “กำลังขับรถกลับบ้านครับ อาจารย์ฉือ มีอะไรอยากชี้แนะผมรึเปล่า?”
“เหอๆ ฉันน่ะหรือจะไปชี้แนะอะไรเธอ” ฉือซิ่วฟางหัวเราะ “เมื่อก่อนเข้าใจแค่ว่าเธอเป็นนักแสดงเซี่ยงเซิงมากความสามารถคนหนึ่ง เพิ่งจะรู้วันนี้เองว่า ถึงใช้มาตรฐานนักแสดงตลกมาวัด เธอก็จัดอยู่ในระดับสุดยอดเช่นกัน! แสดงได้ดี แต่ผลงานกลับยิ่งยอดเยี่ยมกว่า!”
จางเย่หัวเราะร่า “ขอบคุณอาจารย์ฉือที่ให้กำลังใจนะครับ”
ฉือซิ่วฟางกล่าวทันที “เมื่อไรจะเขียนบทให้ฉันสักเรื่อง?”
“ฮ่า เมื่อมีโอกาสครับ” จางเย่ว่า
ฉือซิ่วฟาง “ฉันจำคำนี้ไว้แล้วนะ”
จางเย่ “ได้เลยครับ ไว้มีโอกาสร่วมงานกัน”
ในแง่ชื่อเสียงและความอาวุโส ฉือซิ่วฟางยังนับว่าเหนือกว่าฉีไห่อิงอยู่หลายชั้น เป็นหนึ่งในนักแสดงตลกไม่กี่คนที่มีชื่อเสียงที่สุดของประเทศในปัจจุบัน การได้ร่วมงานกับพวกเขาย่อมเป็นเรื่องดี เพียงแต่ในเวลาอันใกล้นี้จางเย่ยังไม่อยากแสดงละครตลกอีก แค่วันนี้ก็ทำเขาตกใจแทบแย่แล้ว! โคตรขนลุก โคตรหวาดเสียว!
……
ไช่ซื่อโข่ว
ที่บ้านของพ่อแม่
จางเย่ยังไม่ทันจะเคาะ ประตูก็ถูกเปิดผลัวะออกมา
“พี่ชาย! พี่ชายฉันกลับมาแล้ว!” เป็นน้องรองที่เปิดประตูออกมาต้อนรับ เดาว่าคงจะรออยู่นานแล้ว พอเห็นเขาก็ร้องอย่างตื่นเต้นทันที
จางเย่เดินเข้าบ้าน ยกมือลูบหัวน้องรองทีหนึ่ง “เสียงดังไปแล้ว ทำฉันตกใจหมด”
น้องรองตะโกน “ก็หนูตื่นเต้นนี่นา!”
ยังไม่ทันขาดคำ ก็พลันมีเสียงหวีดร้องต้อนรับเขาอีกหลายเสียง!
“พี่ชาย!”
“เย่น้อยกลับมาแล้ว!”
“โอ้! เย่น้อย!”
ทั้งยาย น้า และคนอื่นๆ ยังอยู่กันครบ
พ่อพูด “ทุกคนรอลูกกลับมาน่ะ”
จางเย่เบิกบาน “โอ้ ทุกคนมารอต้อนรับวีรบุรุษกันสินะครับ?”
พอได้ยินแม่ก็กลอกตา “วีรบุรุษอะไรของแก รีบเข้ามาเปลี่ยนรองเท้าแตะได้แล้ว!”
“แม่” จางเย่เปลี่ยนรองเท้าไปพลางพูดอวด “เพลง ‘จดหมายถึงบ้าน’ ผมเป็นไงมั่งเล่า?”
แม่ส่งเสียงตอบอ้อมแอ้ม “ก็งั้นๆ แหละ”
น้าสะใภ้รองกลั้นขำ “งั้นๆ อะไรกัน แม่เธอฟังแล้วร้องไห้โฮเลยนะ”
แม่ถลึงตา “วุ้ย ใครร้องกัน?”
น้าสะใภ้รองรีบบอก “ยังจะปากแข็งอีกหรือ?”
ทุกคนหัวเราะครื้นเครง
น้ารองถอนหายใจ “เย่น้อยของเรานี่เก่งจริงๆ ดูสิ เพลงนี้เขียนได้ยอดเยี่ยมมาก! ยอดเยี่ยมจริงๆ!”
ทันใดนั้นมีศีรษะเล็กๆ เบียดโผล่ออกมาจากกลุ่มคน เฉินเฉินเดินดุ่มเข้ามา กระตุกแขนจางเย่ พูดเสียงเรียบ “จางเย่ แต่งเพลงให้หนูด้วยสิ”
จางเย่หัวเราะ “จะงอแงเอาอะไรกัน?”
ในตอนนั้นเอง ยายพลันจ้องมองหลานชาย แล้วกล่าว “เย่น้อย แต่งเพลงให้พ่อแม่หลานแล้ว ทำไมไม่คิดจะแต่งให้ยายบ้างเล่า?”
“ไม่ใช่ว่าไม่คิดนะครับ” จางเย่รีบตอบ
ยายถามเสียงจริงจัง “มีเพลงร้องให้ยายบ้างไหม?”
จางเย่กระแอมทีหนึ่ง “น่าจะมีนะครับ ขอผมคิดก่อน”
“หนูด้วยๆ!” พอน้องสาวคนเล็กได้ยินก็ตื่นเต้น รีบยกมือพูด “หนูก็อยากได้ แต่งเพลงให้หนูด้วย ขอเพลงที่ร้องให้น้องสาวมั่ง!”
น้องรองรีบพูด “ใช่แล้วๆ!”
น้องสาวคนโตก็สนับสนุน “เห็นด้วย!”
แต่งเพลงให้ยายแกสิ?
แต่งเพลงให้น้องสาวแกสิ?
ทำไมถึงฟังเหมือนคำด่ากันนะ?
จางเย่รับปากอย่างเสียมิได้ “ก็ได้ ก็ได้ ได้หมดทุกคนนั่นแหละ แต่ไว้ทีหลังนะ!”
แล้วทันใดนั้น น้าสะใภ้สามก็ส่งสายตาปริบๆ สีหน้าเต็มไปด้วยความคาดหวัง “เย่น้อย มีเพลงสรรเสริญน้าสะใภ้บ้างไหมเอ่ย? แต่งให้พวกน้าด้วยสิจ๊ะ!”
จางเย่จะเป็นลม!
เพลงสรรเสริญน้าสะใภ้?
แม่งมีเพลงสรรเสริญน้าสะใภ้ที่ไหนกันล่ะว้อยครับ!
ทำไมไม่ให้ผมแต่งเพลงสรรเสริญสามีน้าด้วยเลยล่ะครับ!
คำขอของบรรดาญาติๆ ทำเอาจางเย่ฟังแล้วไม่รู้จะหัวเราะหรือร้องไห้ดี
ท้ายที่สุด ตาก็เอ่ยขึ้น “อย่าเรื่องมากน่า หลานเพิ่งจะผ่านเรื่องยุ่งวุ่นวายมาทั้งวัน ทั้งเซี่ยงเซิง ทั้งละครตลก แม้แต่ข้าวยังไม่ได้กินสักคำ กลับกันได้แล้วล่ะ ให้เย่น้อยได้กินข้าวกินปลาพักผ่อนเถอะ”
จางเย่ยิ้ม “ก็มีคุณตานี่แหละที่เอ็นดูผม”
“ก็ได้ งั้นพวกเรากลับแล้ว”
“ไว้จะแวะมาใหม่”
“เย่น้อย รีบพักผ่อนเถอะ”
“พี่ชาย สุดสัปดาห์หนูจะมาเล่นด้วยนะ!”
จางเย่เดินไปส่งพวกเขา “โอเค”
แล้วบรรดาญาติก็ทยอยกลับไปจนหมด
จางเย่รู้สึกหิว จึงรีบขอให้แม่ทำบะหมี่ให้เขาชามหนึ่ง เอาซอสที่เหลือจากเมื่อวานมาเทลงชาม คนๆ แล้วกินจนเกลี้ยง พอกินเสร็จก็ระบายลมหายใจ “เฮ้อ ค่อยยังชั่วหน่อย!”
แม่บ่น “หิวแล้วทำไมไม่รู้จักหาข้าวกินกัน?”
จางเย่หัวเราะหึๆ “ผมมีเวลาที่ไหนเล่า ตอนแรกพูดเซี่ยงเซิงเสร็จก็ว่าจะกลับแล้ว ใครจะนึกว่าจะเกิดเรื่องแบบนั้นขึ้น อยู่ๆ ก็ลากผมไปเฉย พอคิดว่าพวกเขาคงอับจนหนทางจริงๆ และคงไม่รู้จะไปหาใครแล้ว ผมก็ได้แต่จำใจรับปากเท่านั้น!”
แม่ตวัดเสียง “แกก็แค่อวดเก่งเท่านั้นแหละ!”
พ่อถาม “ตอนจบของละครนั่น พูดแบบนั้นจะไม่เป็นไรหรือ?”
“ที่พูดเรื่องปิงปองนั่นเหรอ?” จางเย่หัวเราะ “ไม่เป็นไรหรอก ลองด่ามาสิ แล้วผมด่ากลับไม่ได้รึไง?”
พ่อกล่าวอย่างจนปัญญา “แกก็ล่วงเกินคนให้มันน้อยหน่อยไม่ได้หรือ?”
ถึงตรงนี้แม่ฟังแล้วก็ไม่สบอารมณ์ขึ้นมา “ล่วงเกินคนให้น้อยหน่อยอะไรกัน? ก็พวกนั้นมันด่าก่อน! ฉันยังรู้สึกว่าลูกฉันด่าเบาไปด้วยซ้ำ!”
พ่อพูดไม่ออก “เย่น้อยอารมณ์ร้อนแบบนี้ก็เพราะได้เธอมานั่นแหละ!”
“ก็ลูกฉันนี่ ไม่เหมือนฉันจะให้เหมือนใครล่ะ?” แม่กล่าวอย่างหนักแน่น
……
ในเวลาเดียวกัน
ขณะที่รายการคืนส่งปี BTV ตกเป็นกระแสอย่างคึกคัก ทีมผู้กำกับรายการคืนส่งปี BTV ก็ได้รับโทรศัพท์จากผู้บริหารในวงการคนหนึ่ง เรียกร้องให้พวกเขาลบเนื้อหาทุกอย่างที่เกี่ยวข้องกับ ‘จัดไป’ ออกจากเว็บไซต์ทางการของสถานีโทรทัศน์นครหลวงโดยทันที รวมถึงให้บุคคลต้นเรื่องออกมาแถลงการณ์ขอขมา!
บุคคลต้นเรื่อง ย่อมหมายถึงจางเย่
ทางสถานีโทรทัศน์นครหลวงคาดการณ์ไว้แล้วว่าอาจจะเกิดเรื่องยุ่งยาก แต่ไม่นึกเลยว่าเรื่องยุ่งยากจะมาถึงเร็วเพียงนี้!
พวกเขาจึงเปิดการประชุมย่อย
จากนั้น ฉางเสี่ยวเลี่ยงก็ติดต่อหูเฟย
หูเฟยรีบโทรหาจางเย่ทันที
……
ที่บ้าน
จางเย่จับมือถือคุยสาย “ผู้บริหารกีฬาคนไหนครับ?”
หูเฟย “หัวหน้าคณะกรรมาธิการกีฬาปิงปองน่ะ”
จางเย่ถาม “ทางสถานีจะเอาผลงานออกรึเปล่าครับ?”
“ไม่มีทาง” หูเฟยถ่ายทอดเจตนาของทางสถานีออกไป “ทางเราไม่ลบหรอก ไม่มีเหตุผลให้ลบ และจะไม่ลบด้วย ทางสถานีไม่แคร์อยู่แล้ว คณะกรรมาธิการกีฬากับพวกเรามันคนละวงการ ไม่มีความสัมพันธ์อะไรกันทั้งนั้น พวกเราน่ะไม่เป็นไรหรอก แต่กับเธอ…”
จางเย่กล่าวอย่างอารมณ์ดี “ผมก็ยิ่งไม่เป็นไรใหญ่เลยครับ”
หูเฟยพูดอย่างช่วยไม่ได้ “เธอนี่ไม่ทุกข์ร้อนเลยนะ? แต่ยังไงก็ระวังหน่อยดีกว่า ฉันว่าวงการกีฬานั่นต้องไม่ยอมรามือง่ายๆ แน่!”
หูเฟยพูดถูก
หลังจากวางสาย วงการกีฬาก็จู่โจมต่อ!
เปิดฉากด้วยประกาศจากปิงปองทีมชาติจำนวนหนึ่งพันห้าร้อยตัวอักษร!
“...ปิงปองเป็นสมบัติของชาติ เป็นสุดยอดกีฬาเพื่อสุขภาพ เป็นมรดกทางวัฒนธรรม และเป็นความภาคภูมิใจของชนชาติ...ใครบางคนลบหลู่กีฬาปิงปองโดยทำการชวนเชื่อต่อสาธารณะผ่านการแสดงอันต่ำช้า โดยที่ทางปิงปองทีมชาติไม่ยินยอม ทางสมาคมการกีฬาไม่อาจยอมรับได้ ชมรมคนรักกีฬาปิงปองไม่อาจเพิกเฉย...การกระทำเช่นนี้ เป็นการทำความเสื่อมเสียแก่กีฬาปิงปอง และเสื่อมเสียต่อศิลปะการแสดงละครตลก พวกเราจึงขอเรียกร้องให้จางเย่ทำการขอขมาโดยทันที รวมถึงรับประกันว่าต่อไป จะไม่มีการใช้วาจาหรือคำพูดใดล่วงเกินกีฬาปิงปองอีก!”
คำประณามด้วยถ้อยคำรุนแรงถึงหนึ่งพันกว่าตัวอักษร!
ประกาศนี้ถูกโพสต์ขึ้นบนเว็บไซต์บัญชีเวยป๋อของปิงปองทีมชาติ ถึงกับใช้บัญชีทางการมาโพสต์ประณามบุคคลเพียงคนเดียวเช่นนี้ นับว่าหาดูได้ยากยิ่ง!
หลังจากที่หลายคนในวงการได้เห็น ก็ต่างตกตะลึง!
“รวดเร็วปานนี้?”
“ทีมชาติโต้ตอบมาดุเดือดเชียว!”
“หรือว่านี่จะเป็นเรื่องใหญ่!”
“นั่นสิ เห็นประกาศแล้วเรื่องคราวนี้คงไม่ใช่ธรรมดา ไม่ใช่เรื่องเล็กๆ แน่!”
“วงการกีฬาเอาจริงแล้ว!”
“แบบนี้ไม่ตายไม่รามือแน่!”
“ฉันนึกว่าจะยังอีกหลายวันซะอีก อยู่ๆ ก็ ‘ประกาศศึก’ กันเลยเรอะ?”
ชาวเน็ตพากันเร่งกระจายข่าว
“มาดูนี่เร็ว!”
“ฉิบหาย!”
“ทีมชาติโพสต์เวยป๋อล่ะ!”
“อาจารย์จางเป็นเรื่องแล้ว!”
“เชี่ย วันนี้ทำไมเกิดเรื่องเยอะจังวะ ติดๆ กันเลย?”
“เหลวไหลสิ้นดี พวกนั้นยังจะเรียกร้องให้จางเย่ขอโทษอีก?”
“พวกหน้าไม่อาย!”
“ฉันละเชื่อเลย เห็นๆ อยู่ว่าคนในทีมพวกนายพาดพิงจางเย่ระหว่างสัมภาษณ์สดก่อนแท้ๆ เท่านี้ยังไม่พอ ตอนสัมภาษณ์หัวหน้าโค้ชหลิวอีเฟิงพวกนายก็แทรกเข้ามาอีก โทษมั่วซั่วว่าแข่งแพ้เพราะจางเย่! พอคนเขาได้ยินก็ว่าคืนแค่ไม่กี่คำกลับทำเป็นรับไม่ได้? ทีพวกนายล่ะ? พ่อของพ่องสิ! ยังมีหน้าไปเรียกร้องให้คนเขาขอโทษอีก? ฝ่ายที่ต้องขอขมามันคือพวกเอ็งต่างหาก!”
“ใช่! พวกแกแข่งแพ้เอง ยังจะหาข้อแก้ตัว ปัดความรับผิดชอบไปให้ดาราที่เขาไม่เกี่ยวทำเพื่อ? เห็นจางเย่มนุษยสัมพันธ์แย่ เลยคิดจะรังแกได้ง่ายๆ เรอะ?”
ชั่วพริบตา คนทั้งหมดก็รู้เรื่องที่วงการกีฬาประกาศสงครามกับจางเย่!
ชั่วพริบตา แฟนคลับจางเย่ทั้งหมดก็ปรากฏตัว และยังมีชาวเน็ตบางส่วนที่ตลอดมาวางตัวเป็นกลาง แต่ตอนนี้กลับทนอยู่เฉยไม่ได้ กระโดดมาเข้าพวกช่วยจางเย่!
“เมื่อก่อนเอาแต่ด่าจางเย่ แต่วันนี้ฉันจะสนับสนุนเขา!”
“แม่ง! ลุยเป็นลุย!”
“ใครกลัวกันวะ! มาเลย!”
“พวกนายประกาศสงคราม? ควรจะเป็นพวกเรามากกว่า!”
“คราวนี้ตีกับวงการกีฬาเหรอ? ก็เอาสิ! เรื่องอื่นพวกเราไม่สันทัด ถนัดก็แต่ต่อยตี! วงการวรรณกรรม วงการการศึกษา วงการความฝันในหอแดง วงการคณิตศาสตร์ วงการพิธีกร พวกเราไหนเลยจะไม่เคยฟาดฟัน? มีศึกไหนที่พวกเราไม่เคยผ่าน? เข้ามาเลย! ดาบยักษ์ของข้ากระหายเลือดอีกแล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว!” พี่ชายดาบยักษ์ก็ปรากฏตัวออกมาแล้ว!
ในเวลาเดียวกันนั้น
จางเย่นั่งยิ้มเจ้าเล่ห์อยู่ที่บ้าน
มาแล้วรึ?
ได้!
วันนี้พวกนายมาเจอกับลูกพี่หน่อย!


[Go To Next Chapter]( ./92.md)