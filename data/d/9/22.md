##บทที่ 825 อักษรพู่กัน ‘บทกวีชิ่นหยวนชุน ; หิมะ’ (ท้าย)
บรรยากาศในสนามประลองอักษรพู่กันยิ่งคึกคักขึ้นมา
“ผู้กำกับสวี เดี๋ยวฉันขอเรียนเขียนอักษรกับคุณด้วยคนสิคะ”
“ บทกวี ‘ชิ่นหยวนชุน’ นี้เขียนดีจริงๆ”
“เหล่าสวี ภาพอักษรนี้ให้ฉันนะ!”
“คงไม่ได้หรอก ฉันก็อยากได้นะ!”
“ฉันจองก่อนแล้ว ฮ่าๆ ใครก็ห้ามแย่ง!”
ผู้จัดการหญิงในทีมรายการของช่องเจ็ดคนหนึ่งดูจะคุ้นเคยกับสวีอี้เผิงมาก จึงเอ่ยปากขอภาพอักษรจากสวีอี้เผิงไม่ทันไร เตรียมจะม้วนภาพอักษร ‘ชิ่นหยวนชุน;เหมย’ นี้ใส่กระเป๋าแล้ว งานประกวดยังไม่จบ อีกเดี๋ยวยังต้องมีตัดสินเลือกผู้ชนะสามอันดับอยู่ ดังนั้นเธอจึงไม่อาจฉวยภาพอักษรไปดื้อๆได้ อย่างน้อยก็ก่อนหมึกจะแห้ง ผู้จัดการหญิงคนนั้นจึงเฝ้าอักษรภาพนั้นอยู่ข้างๆ ยืนอยู่ตรงนั้น ราวกับเกรงว่าจะมีคนมาแย่งไป
สวีอี้เผิงเองก็รู้สึกลำพองใจไม่น้อย
ทุกคนยินดี
“แข่งกันหมดแล้วรึเปล่า?”
“ยังมีคนสมัครอยู่ไหม?”
“เหมือนจะไม่”
ทุกคนเหลียวซ้ายแลขวา ในที่สุด สายตาของคนไม่น้อยก็ตกอยู่ที่ร่างของจางเย่ผู้ที่ซึ่งเงียบที่สุดตั้งแต่เข้าห้องมา คนลงทะเบียนเข้าร่วมที่ยังไม่ได้จับพู่กัน ดูเหมือนจะเหลือเพียงเขาแล้ว
เหยียนเทียนเฟยกล่าวพลางยิ้ม : “อาจารย์จางน้อย?”
หวงตันตันก็คาดหวังเป็นที่สุด “อาจารย์จาง ตาคุณแล้วค่ะ”
“เหลือแต่พวกเราแล้วสิ?” ฮาฉีฉีว่า
ขณะที่จิตวิญญาณของคนช่องสิบสี่เขย่าคลอนขึ้นมา และรอคอยการแสดงใหญ่ของจางเย่อยู่นั้น CCTV1 กับทีมงานรายการ ‘ออกมาเต้น’ ที่เพิ่งจะแย่งซีนไป การส่งมอบอักษรของหัวหน้าสถานีก็ทำให้พวกเขาได้ใจ ดังนั้น พวกเขาจึงกำลังคิดจะประชันต่อไปอีก
เจียงหยวนมองไปทางเขา
สวีอี้เผิงชำเลืองมองเขาแวบหนึ่ง
แต่ทันใดนั้นเอง ก็มีคนวิ่งเข้ามาจากด้านนอกผู้หนึ่ง
“ผู้อำนวยการเฉิน เรตติ้งออกมาแล้ว” คนผู้นั้นวิ่งมาหาเฉินหั่วผู้อำนวยการช่องสิบเอ็ดไม่ได้พูดดังมาก แต่คนที่อยู่รอบๆล้วนได้ยิน
อะไร?
ในที่สุดก็มาแล้วเหรอ!?
นัยน์ตาของทุกคนเป็นประกายขึ้นมา ความคิดก็หันเหไปจากอักษรพู่กันแล้ว!
เฉินหั่วถาม : “เท่าไหร่?”
คนผู้นั้นตอบทันใด : “ ‘ครัวดารา’ เรตติ้ง 0.43%!”
เฉินหั่วพยักหน้าอย่างพึงพอใจ “ทุบสถิติใหม่แล้ว?”
“ใช่ครับ มากกว่าสัปดาห์ที่แล้ว 0.1%!” เขาตอบอย่างกระตือรือร้น
เฉินหั่ว : “ดีมาก!”
ตามมาติดๆ มีอีกคนหนึ่ง เข้ามาหาเจียงหยวนรองผู้อำนวยการCCTV1 “รองผอ. เรตติ้ง ‘ร้อยดารา’ เมื่อวานมาแล้ว 0.51%!”
เจียงหยวนรับรู้ “พอใช้ได้”
CCTV1ย่อมไม่ได้มีแค่ ‘ออกมาเต้น’ เพียงรายการเดียว ภายใต้แบรนด์รายการวาไรตี้นั้นมีมากมาย ‘ร้อยดารา’ เป็นหนึ่งในรายการเก่าที่ฉายมาได้ปีครึ่ง เรตติ้งไม่หวือหวามาโดยตลอด คราวนี้ได้เรตติ้งมากกว่า 0.5% เขาก็พอใจมากแล้ว แน่นอนว่าคงเป็นเพราะว่าสัปดาห์ที่แล้ว ‘ร้อยดารา’ มีการเชิญดาราระดับใหญ่มานั่นเอง
เรตติ้งฝืนธรรมชาติของ ‘ปลายลิ้น’ ในสัปดาห์ก่อนทำให้รายการวาไรตี้หลายรายการตื่นตกใจ จนพากันกระเตื้องขึ้นมา แต่ละที่เร่งโด๊ปไล่กวดสารคดีกันอย่างเอาเป็นเอาตาย โดยเฉพาะอย่างยิ่งพวกรายการบันเทิงในช่วงวันศุกร์ ล้วนแต่พยายามกันอย่างหนัก เลยเชียว เป็นปัจจัยที่ทำให้เนติตังของทุกคนขยับขึ้นมา
ทุกคนต่างพูดคุยกันเซ็งแซ่
“ยินดีด้วยนะผู้อำนวยการเฉิน”
“รองผอ.เจียง ‘ร้อยดารา’ ฉายมาครึ่งปีแล้วยังได้เรตติ้งตั้งเท่านี้ ในวงการมีไม่มากแล้ว ที่เทียบได้ก็คงมีแค่ ‘เซียนเกะเป๊ะเนื้อ’ ของ BTV แล้วล่ะมั้ง? ผมว่านะ ให้ ‘ร้อยดารา’ ฉายต่ออีกสักปีก็ไม่มีปัญหา!”
“แล้ว‘ออกมาเต้น’ล่ะ?”
“‘ออกมาเต้น’ได้เท่าไหร่?”
“ใครรู้บ้าง? ออกรึยัง?”
ทันใดนั้น สวีอี้เผิงก็รับโทรศัพท์สายหนึ่ง ได้เห็นสีหน้ากังวลของเขาเปลี่ยนเป็นตื่นเต้น แล้วก็เปลี่ยนจากตื่นเต้นเป็นดีใจ!
เฉินเหยี่ยรีบเข้าไปหา “ผู้กำกับสวี?”
เจียงหยวนเองก็รีบถาม : “เป็นไง?”
แม้แต่หัวหน้าสถานีกับผู้บริหารสถานีอีกสองคนเวลานี้ก็มองมาที่พวกเขาอย่างลุ้นระทึก
สวีอี้เผิงสูดลมหายใจลึก กล่าวอย่างตื่นเต้นว่า : “เมื่อวาน ‘ออกมาเต้น’ ทำเรตติ้งไปได้——1.52%!”
เฉินเหยี่ยยินดีขึ้นมาในทันที!
คนในทีมรายการของพวกเขาก็เฮลั่นขึ้นมา ความพยายามหนึ่งสัปดาห์มานี้ของพวกเขาในที่สุดก็ไม่สูญเปล่า ในที่สุดก็สัมฤทธิ์ผลแล้ว!
ทุกคนไชโยโห่ร้อง!
1.52%?
ตอนที่สอง 1.52%??
สัปดาห์ที่แล้วเรตติ้งออกอากาศของ ‘ออกมาเต้น’ ยังแค่ 1.27%! ตอนที่สองยังเพิ่มขึ้นอีก 0.25%? 0.25 หมายความว่าไงน่ะหรือ? ภายใต้การพัฒนาอินเทอร์เน็ตในปัจจุบัน ใต้การเปลี่ยนแปลงของผู้บริโภคหลายคนที่เลิกดูโทรทัศน์ หันไปดูอินเทอร์เน็ตแทนในทุกวันนี้ ในสภาวะตลาดตกต่ำอย่างนี้ไม่มีรายการวาไรตี้ที่ไหนเรตติ้งเพิ่มถึง 0.25% หรอก แต่ตอนที่สองของ ‘ออกมาเต้น’ กลับเพิ่มถึง 0.25%? นี่มันแหกสวรรค์แล้ว!
เจียนหยวนหัวเราะใหญ่ “ เหล่าสวี เสี่ยวเฉิน ทำได้ดีมาก!”
หลายคนไม่คิดว่า เรตติ้งของ ‘ออกมาเต้น’ จะพุ่งไวขนาดนี้ แป๊บเดียวก็กระโดดขึ้นมาอีกระดับแล้ว! ใกล้จะเป็นรายการระดับคราสสิกขึ้นไปอีกก้าว!
สีหน้าของฮาฉีฉีดูไม่ดีนัก
เหยียนเทียนเฟยขมวดคิ้วมุ่น
ทุกคนในช่องสิบสี่ต่างรู้สึกห่างไกลจากเรื่องดีๆ ความเชื่อมั่นถูกโจมตีอย่างรุนแรงในชั่วขณะ!
1.52%?
พวกนั้นโดดมาสูงขนาดนี้ได้ยังไง?
……
เรตติ้งเรียงลำดับประจำวันศุกร์ยังไม่ออกมา แต่เรตติ้งของแต่ละรายการต่างทยอยออกมาเรื่อยๆแล้ว
ทีมรายการ ‘ร้องเก่ง’
เหล่าสตาฟต่างรู้สึกกระหยิ่มยิ้มย่อง
“เรตติ้งพวกเราสัปดาห์นี้ได้ 0.78%ล่ะ!”
“โคตรไม่จริงน่า!”
“นั่นสิ อย่างกับฝันเลย!”
“ทะลุ 0.7% จนได้!”
“เป็นครั้งแรกในประวัติศาสตร์เลย! ฉลองกันเถอะ!”
“แล้วสองรายการนั้นล่ะ?” ผู้จัดการเอ่ยถาม
ใครๆต่างก็รู้ว่าผู้จัดการหมายถึงอะไร
มีคนหนึ่งตอบ : “ของ ‘ปลายลิ้น’ ไม่ทราบ ยังไม่ออก ส่วน ‘ออกมาเต้น’ ได้เรตติ้ง 1.52% เฮือก ไม่ต้องบอกเลย พวกเขาต้องเป็นที่หนึ่งของทั้งประเทศแน่! ‘เดอะวอยซ์’ จบไปนานแล้ว ในสภาพตลาดอย่างตอนนี้ เรตติ้งนี่ไม่มีใครเท่าพวกเขาแล้ว ‘ปลายลิ้น’ ก็ไม่ไหวหรอกมั้ง?”
“เสียดายที่เรตติ้งเรา ห่างจาก ‘ออกมาเต้น’ เยอะเลย”
“ไม่เป็นไรหรอก ดีมากแล้ว”
“ใช่ ไปเทียบกับ‘ออกมาเต้น’ไม่ได้อยู่แล้วล่ะ นั่นมันรายการบันเทิงลงทุนระดับร้อยล้านเลยนะ!”
……
BTV
ทีมรายการ ‘เซียนเกะเป๊ะเนื้อ’
เสียวหลวี่รับหน้าที่เข้ามารายงาน “เพิ่งได้รับข่าวแจ้งมาว่า เรตติ้งวันศุกร์พวกเราอยู่ที่ 1.01% หลังปรับปรุงแล้ว พวกเราทะลุ 1 เป็นครั้งแรกเลยนะ! ก่อนหน้านี้เรตติ้งหล่นไปที่ 0.6% 0.7% ตั้งนานแล้ว!”
ต้าเฟยกล่าวอย่างยินดี : “ต้องขอบคุณอาจารย์จางที่แนะนำให้พวกเราปรับปรุงนะ! ไม่งั้นเรตติ้งคงร่วงงี้ต่อไปแน่ รอร่วงต่ำกว่า 0.4% รายการพวกเรามีหวังต้องหยุดฉายแล้ว!”
ต่งซานซานถาม “ ‘ปลายลิ้น’ ล่ะ?”
เสียวหลวี่ : “ไม่รู้สิ ยังไม่ออก”
โหวเกอพูดอย่างงงงัน : “ยังไม่ออกได้ไง? ไม่ใช่ต้องออกพร้อมกันเหรอ?”
“ฉันถามแล้ว แถมโทรหาเพื่อนด้วย” เสียวหลวี่พูดพลางวิตก : “แล้วก็ไม่รู้ว่าเกิดอะไรขึ้น ดูเหมือนทางนั้นจะบอกว่าสถิติ ‘ปลายลิ้น’ อาจจะมีจุดผิดพลาด ก็เลยกำลังตรวจสอบอยู่ ระบบสถิติขัดข้องล่ะมั้ง น่าจะใกล้เสร็จแล้วแหละ ฉันยังถามเรตติ้ง ‘ออกมาเต้น’ ด้วย” พูดมาถึงตรงนี้ เสียวหลวี่ก็มีสีหน้าไม่น่ามอง กล่าว : “พวกนั้นได้ 1.52% ทุบสถิติเรตติ้งใหม่อีกแล้ว! และยังไม่ใช่สูงขึ้นแค่นิดหน่อยด้วย!”
โหวตี้นิ่งอึ้ง
หูเฟยได้ยิน ก็ถอนหายใจยาว
1.52%?
นี่ก็พุ่งสูงเกิน!
รายการวาไรตี้ที่ไม่ดูเบาเมื่อได้แสดงศักยภาพแล้ว ก็จะพบว่าเป็นเช่นนี้ ไม่ว่าสารคดีจะเป็นมืออาชีพเพียงใดก็ไม่มีทางไล่ตามทัน ครั้งนี้ ‘ปลายลิ้น’ ยังจะเทียบเคียงพวกนั้นได้อย่างไร? แม้นจะมีจางเย่เป็นผู้บัญชาการ เรตติ้งอย่างนี้ก็ข้ามไม่ไหวหรอกหรือเปล่า?
……
ในอินเทอร์เน็ต
เหล่ามวลชนเองก็แตกตื่นไปแล้วเช่นกัน!
“ ‘เซียนเกะเป๊ะเนื้อ’ สุดยอดเลย! ทะลุ 1 อีกแล้ว!”
“ ‘ร้องเก่ง’ ก็ไม่เลว รายการวาไรตี้สัปดาห์นี้แหกสวรรค์กันหมดเลย โดยเฉพาะรายการบันเทิงวันศุกร์พวกนี้ นอกจากอีกสองรายการที่เรตติ้งตกแล้ว รายการอื่นๆพุ่งขึ้นหมดเลยล่ะ!”
“สุดยอด!”
“ภาพนี้หาดูยากจริงเลย!”
“ที่ควรค่าแก่การพูดถึงที่สุดต้องยกให้ ‘ออกมาเต้น’ พวกเขาขึ้นแท่นที่หนึ่งของประเทศจริงๆล่ะคราวนี้!”
“อย่าลืม ‘ปลายลิ้น’ สิ ทำไมเรตติ้ง ‘ปลายลิ้น’ ถึงยังไม่มีความเคลื่อนไหวเลยล่ะ?”
“คนเขาได้ถึง 1.52% กันแล้ว ยังจะมัวมาดูเรตติ้ง ‘ปลายลิ้น’ อะไรกันอีกล่ะ!”
“1.52%——ถล่มเรียบแน่นอน! จะเป็นใครก็ไร้ความหมาย!”
“ฉิ* ฉันก็แค่อยากรู้ผลของ ‘ปลายลิ้น’ โว้ย! แพ้ก็แพ้สิ แม้กระทั่งสถิติเรตติ้งก็ให้ไม่ได้รึไง? หมายความว่าไงวะ?”
“นั่นสิ ถึงจะไม่เท่า ‘ออกมาเต้น’ ก็บอกพวกเราหน่อยเซ่!”
แพ้ชนะเห็นชัดเจน
ไม่จำเป็นต้องยืดเยื้ออีกต่อไป
บรรดาสื่อหลายสำนักก็เริ่มลงมือเขียนบนความ สำหรับข้อเท็จจริงที่ว่าในที่สุด ‘ออกมาเต้น’ ก็เป็นฝ่ายชนะนั้น เหล่านักข่าวแต่ละสำนักก็ไม่ได้ตกใจนัก สำหรับพวกเขานี่เป็นสิ่งที่สมควรอยู่แล้ว นี่สิถึงจะเป็นโลกที่ปกติ!
……
CCTV
สนามประลองอักษรพู่กัน
มีคำอวยพร มีคำยินดี
“CCTV1ครองเรตติ้งอันดับหนึ่งอีกครั้งแล้วนะ!”
“ผอ.เจียง ผู้กำกับสวี อาจารย์เฉิน ยินดีด้วยๆ!”
“ฮ่าๆ จะเลี้ยงเมื่อไหร่ครับ?”
“เรตติ้งของพวกคุณนี่ก็ช่างสูงนัก!”
“สัปดาห์หน้าไม่เล่นถึง 1.7% เลยเหรอแบบนี้?”
และมีคนค่อนข้างเสียใจ จึงพูดมาประโยคหนึ่ง “ที่จริง ‘ปลายลิ้น’ ก็ดีมากแล้วล่ะ เพียงแต่เสียดายที่เป็นแค่สารคดี ฐานผู้ชมเลยน้อย ก็เลยเป็นแบบนี้”
คนในทีมรายการ ‘ออกมาเต้น’ ฉลองชัยกันก่อนแล้ว
ยังมีสตาฟที่กดดันมาตลอดหนึ่งอาทิตย์ เพิ่งจะได้ถอนหายใจอย่างโล่งอก หลังจากสถานการณ์ลงตัว จึงอดพูดเสียดสีไม่ได้ว่า “ก็บอกแล้วว่าประวัติศาสตร์มันไม่ได้เปลี่ยนกันง่ายขนาดนั้นนะ สารคดียังไงก็เป็นแค่สารคดีอยู่วันยันค่ำ ไม่งั้นคนมากมายรุ่นก่อนๆคงเปลี่ยนประวัติศาสตร์สารคดีกันหมดแล้วสิ ไม่มีทางพลิกโฉมอันต่ำต้อยของสารคดีได้หรอก จะไปทุบสถิติใหม่ง่ายๆได้ยังไงกัน? ต้องเคารพประสบการณ์ทางประวัติศาสตร์กับกฎเกณฑ์ทางการตลอดให้จงหนักเซ่!”
หลายต่อหลายคนในทีมรายการของพวกเขาก็คิดเช่นนี้
ที่จริงผลของ ‘ปลายลิ้น’ ในสัปดาห์ที่แล้วก็ไม่นับว่าเป็นอันดับหนึ่ง อันดับร่วมก็คืออันดับร่วม ไม่นับว่าเป็นการสร้างประวัติศาสตร์ใหม่ ยังขาดไปอีกก้าวหรอก!
เฮอะ!
เรื่องที่คนมากมายในประวัติศาสตร์ล้วนทำไม่สำเร็จ นายจะสำเร็จได้ไงเล่า? เรื่องอะไรนายจะทำได้? นายจางเย่มีสมองมากกว่าคนอื่นๆรึไง? นายจางเย่จะเทียบกับปัญญาและความพยายามของเหล่าบรรพชนได้เรอะ? คิดให้เรตติ้งสารคดีขึ้นนำตลาดโทรทัศน์เนี่ยนะ?
ฝันไปเถอะ!
เดิมทีก็เป็นเรื่องฝืนธรรมชาติอยู่แล้ว!
เหยียนเทียนเฟยกับคนของช่องสิบสี่ต่างได้ยินที่คนเหล่านั้นพูดคุยกันอย่างเลือนลาง ก็ยิ่งมีท่าทีซับซ้อน คนพวกนั้นพยายามลดเสียงลงเมื่อพูดถึงพวกเขา แต่แม้ห้องกิจกรรมใหญ่ขนาดนี้ ก็ได้ยินอย่างเห็นได้ชัด!
คนของCCTV1 เพลิดเพลินกับชัยชนะอย่างยินดีปรีดา
แต่คนของช่องสิบสี่ล้วนหมดอารมณ์แล้ว
ฮาฉีฉี : “พวกเราไปกันเถอะ”
“ไปเถอะ กลับกันได้แล้ว” จางจั่วเองก็ไม่อยากยืนอยู่ตรงนี้ให้คนมาชี้ไม้ชี้มือใส่แล้วเช่นกัน
แพ้ก็แพ้สิ แล้วมันยังไงล่ะ? การทำสารคดี พวกเขาก็ทำดีที่สุดแล้ว อย่างน้อยตอนฉายครั้งหนึ่งพวกเขาก็เคยได้เรตติ้งอันดับหนึ่งสูงเท่ารายการวาไรตี้ล่ะวะ! เทียบรายการวาไรตี้ไม่ได้ก็ไม่ขายหน้า พวกนายแต่ละคนน่ะโปรดปรานความสุขบนความทุกข์ของคนอื่นสินะ??
คนของช่องสิบสี่ล้วนอยากจะหมุนตัวจากไป
สวีอวี้เผิงกับเฉินเหยี่ยเห็นจากหางตา ก็ฉายแววยิ้มหยันอยู่ในที
“หืม?”
“อาจารย์จาง?”
“เฮ้ย คุณ?”
แต่ใครจะคาด ในขณะนั้นเอง จางเย่ก็ม้วนแขนเสื้อขึ้น ย่างสามขุมอย่างช้าๆ ไปยืนอยู่ตรงหน้าโต๊ะประลอง หยิบพู่กันที่อยู่บนโต๊ะขึ้นมาอย่างนุ่มนวล
ทุกคนต่างนิ่งอึ้ง
เหยียนเทียนเฟยชะงัก!
หัวหน้าสถานีกับเจียงหยวนและคนอื่นต่างมองไปทางเขา!
จางเย่จุ่มน้ำหมึก สายตาทอดมองไปข้างนอกหน้าต่าง มองไปยังเกล็ดหิมะที่ปลิดปลิวลงมาปกคลุมพื้นดินข้างนอกจนหนานั้น สูดหายใจลึก อารมณ์ของจางเย่เปลี่ยนไปเรียบร้อย ดูเหมือนจะเปลี่ยนไปจากปกติธรรมดา นัยน์ตามีประกายฉายแววดุดันออกมา ถือพู่กันนิ่ง เขายิ้มน้อยๆ แล้วจึงตวัดพู่กันลงบนกระดาษอย่างหนักแน่น!
เริ่มด้วยอักษรสามตัว ซึ่งก็คือชิ่นหยวนชุน!
ทุกคนตะลึงกันไปอีกครั้ง!
นายก็จะเขียนชิ่นหยวนชุน?
จงใจจะแข่งกับพวกสวีอี้เผิงโดยเฉพาะหรือไร?
แต่รูปแบบบทกวีชิ่นหยวนชุนไม่ได้มีชื่อเสียงอะไรนะ ลำพังบท ‘ชิ่นหยวนชุน - เหมย’ ก็ความนิยมน้อยจะตาย แถมยังถูกสวีอี้เผิงเขียนไปก่อนแล้วด้วย นายจะเขียนอะไรอีก?
จากนั้น คนทั้งหมดต่างค้นพบอย่างตื่นตระหนกว่า ต่อจากอักษร ‘ชิ่นหยวนชุน’ ทั้งสามตัวของจางเย่นั้น ได้เขียนอักษร ‘หิมะ’ ลงไป!
ลากเส้นเพียงไม่กี่อักษรก็วิเคราะห์ได้ว่า เมื่อเทียบกับหัวหน้าสถานี เทียบกับสวีอี้เผิงแล้ว เรียกว่าอยู่กันคนละชั้น ที่ตลกคือเมื่อครู่ยังมีคนรู้สึกว่าอักษรพู่กันของสวีอี้เผิงเทียบเท่ามืออาชีพอยู่เลย แต่พริบที่จางเย่ตวัดพู่กัน พวกเขาถึงรู้ว่าความคิดเมื่อครู่นั้นช่างเป็นเด็กน้อยนัก! ไม่จำเป็นต้องเปรียบเทียบกันเลย ทั้งไม่มีทางเปรียบเทียบกันได้ กระทั่งคนที่ไม่เข้าใจอักษรพู่กันก็ยังมองเห็นถึงความองอาจที่ซ่อนอยู่ภายในอักษรของจางเย่เลย ระดับเช่นนี้ต่อให้คนที่อยู่ที่นี่ทั้งหมดรวมตัวกันก็ยังไม่มีทางไปถึง!
เพียงแต่ว่ากวีนี่…..
ชิ่นหยวนชุน? หิมะ?
คืออะไร?
มีคนค้นหาในอินเทอร์เน็ต ไม่มีกวีบทนี้นี่?
เชี่*! อย่าบอกนะว่านายจะแต่งเอง? แต่งสดๆตอนนี้เนี่ยนะ??
ทุกคนต่างมองฝีพู่กันของจางเย่อย่างตื่นตะลึงระคนสงสัย เหยียนเทียนเฟย ฮาฉีฉี หรือแม้แต่เจียงหยวนและคนอื่นๆพากันล้อมวงเข้ามา
เห็นเพียงจางเย่ตวัดพู่กันราวกับโบยบิน!
ทุกตัวอักษรพลิ้วไหว หากแต่แฝงไปด้วยความยิ่งใหญ่!
—— ‘ชิ่นหยวนชุน ; หิมะ’
แดนเหนืออันไพศาล พันลี้ลานล้วนเยือกแข็ง
หมื่นลี้หิมะแรง ปกกำแพงทั้งนอกใน
สุดเขตแดนเวิ้งว่าง ฮวงโหกว้างยังหยุดไหล
เทือกเขาสะท้อนไกล สุกไสวดังงูเงิน
ดินแดนช้างขี้ผึ้ง เปรียบประหนึ่งฟ้าสูงเหิน


มองมาถึงตรงนี้ มีคนถูกภาพฝีพู่กันของจางเย่เขย่าคลอนไปเรียบร้อยแล้ว ได้แต่สูดลมหายใจยะเยือก ไม่เคยนึกฝันมาก่อนเลยว่าบทกวีที่ไม่ได้ขึ้นชื่ออะไรในประวัติศาสตร์ จะมีคนเขียนออกมาได้อย่างนี้!
สุกไสวดังงูเงิน?
พันลี้ลานล้วนเยือกแข็ง?
เปรียบประหนึ่งฟ้าสูงเหิน?
นี่เป็นความโอหังประเภทไหนกัน! ช่างอวดอ้างอะไรเช่นนี้!
จะเปรียบฟ้าเทียบว่าใครสูงไม่ทราบ???
ทุกคนมองหน้ากันอย่างว่างเปล่า ด้วยถูกพรสวรรค์ทางวรรณศิลป์ของจางเย่เขย่าขวัญไปพร้อมๆกัน แล้วรีบติดตามดูต่อ เห็นเพียงอักษรวิตรบรรจงบนกระดาษของจางเย่ที่ยิ่งเขียนยิ่งเพิ่มขึ้น!
วันใสส่องดินเดิน อาบไล้เนินขาวสาดแดง
แปลงดินอุดมทุกแห่งหน
วีรชนเนืองอนันต์นับคณา
อนิจจาจิ๋นซีฮั่นอู่ตี้
บดขยี้เผาตำราฝังบัณฑิต
ต่อติดถังไท่จงซ่งจู่
เชิดชูหากแต่ถดถอยวรรณศิลป์
หนึ่งในแผ่นดิน
สยบสิ้นแด่เจงกิสข่าน
รู้ผ่านเพียงง้างธนูเล็งอินทรีสังหาร
อดีตกาลล้วนล่วงพ้น
เหล่ายอดคน…...ยลอยู่ปัจจุบันแล!!


ตวัดพู่กัน
หัวหน้าสถานีอึ้ง!
เหยียนเทียนเฟยหอบหายใจ!
ฮาฉีฉีตะลึง!
งานวรรณกรรมชิ้นนี้ ทำเอาคนทั้งหมดที่นี่ต่างพูดไม่ออกไปแล้ว!
มีทีมงาน ‘ออกมาเต้น’ คนหนึ่งปฏิเสธที่จะยอมรับ กระซิบว่า : “จะมาอดีตกาลล่วงพ้น? ยลอยู่ปัจจุบันแลอะไร? นี่มันเป็นการไม่เห็นหัวคนรุ่นก่อนเลยไม่ใช่เหรอ? พูดจาใหญ่โตนัก! ขอบเขตและขีดจำกัดของสารคดีก็อยู่ตรงนั้นไง ต่อให้พยายามแค่ไหนความจริงก็ไม่เคยเปลี่ยน!”
อีกคนคำราม : ยังจะมาเปรียบประหนึ่งฟ้าสูงเหิน? อย่าเพิ่งไปเทียบกับฟ้าเลย นายลองเทียบเรตติ้งกับ ‘ออกมาเต้น’ ให้ได้กะ……”
พูดยังไม่ทันจะจบ ข้างนอกก็มีพนักงานคนหนึ่งวิ่งหน้าตั้งเข้ามา “เรตติ้ง ‘ปลายลิ้น’ ออกแล้ว!”
เสียงนี้ ทำเอาคนทั้งหมดตกใจสะดุ้งโหยง!
นายจะตะโกนทำไม?
จำเป็นต้องเสียงดังแปดหลอดขนาดนี้ด้วยรึไง?
เหยียนเทียนเฟยถามทันที : “เท่าไหร่?”
พนักงานกล่าวอย่างกระหืดกระหอบ : “ก่อนหน้านั้นทางฝ่ายสถิติคิดว่ามีอะไรผิดพลาด จึงตรวจสอบใหม่อีกครั้ง ปรากฏพบว่าตัวเลขถูกแล้ว เรตติ้ง ‘จีนบนปลายลิ้น’ ของเมื่อวานตอนที่สามคือ —— 2.36%！！”
เหยียนเทียนเฟยสับสน!
เจียงหยวนตะลึงงัน!
สวีอี้เผิงตื่นตระหนก!
ลูกตาดำเฉินเหยี่ยหดเล็กลงกลายเป็นจุด!
เวลานี้ ไม่มีคนพูดจา!
ขณะนี้ ราวกับช่วงเวลาได้หยุดนิ่งไปแล้ว!


**********


‘ชิ่นหยวนชุน - หิมะ’
ประพันธ์โดยเหมาเจ๋อตุงในปี 1936 ระหว่างที่กำลังก่อตั้งฐานที่มั่นพรรคคอมมิวนิสต์ แต่นำมาเผยแพร่ในปี 1945 โดยเหมาเจ๋อตุงมอบให้กับหลิวหยาจื่อ สหายเก่าที่เป็นปัญชาชนชื่อดังแห่งยุคของพรรคก๊กมินตั๋ง ในระหว่างการเจรจาสงบศึกกับเจียงไคเช็กที่ฉงชิ่ง


บทกวีชิ้นนี้ แต่งด้วย ฉือ (กาพย์) ในยุคซ่ง และ ลู่ (ร่ายยาว) ฉายภาพธรรมชาติและประวัติศาสตร์ในแผ่นดินจีนเพื่อตั้งเป้าหมายอันยิ่งใหญ่แห่งอนาคต


หลังจากที่หลิวหยาจื่อนำไปตีพิมพ์เผยแพร่ลงในหนังสือพิมพ์ซินหัวรื่อเป้า ก็ทำให้เหล่าปัญญาชนที่เคยมองเหมาเจ๋อตุงและพรรคคอมมิวนิสต์ว่าเป็นพวกป่าเถื่อนไร้วัฒนธรรมเกิดความยอมรับนับถือ และยกย่องให้เหมาเจ๋อตุงเป็นกวีเอกคนหนึ่งของจีน


——《沁园春-雪》 北国风光，千里冰封，万里雪飘。 望长城内外，惟余莽莽；大河上下，顿失滔滔。 山舞银蛇，原驰蜡象，欲与天公试比高！ 须晴日，看红装素裹，分外妖娆。 —— ‘ชิ่นหยวนชุน - หิมะ’
แดนเหนืออันไพศาล พันลี้ลานล้วนเยือกแข็ง
หมื่นลี้หิมะแรง ปกกำแพงทั้งนอกใน
สุดเขตแดนเวิ้งว่าง ฮวงโหกว้างยังหยุดไหล
เทือกเขาสะท้อนไกล สุกไสวดังงูเงิน
ดินแดนช้างขี้ผึ้ง เปรียบประหนึ่งฟ้าสูงเหิน
วันใสส่องดินเดิน อาบไล้เนินขาวสาดแดง
江山如此多娇，引无数英雄竞折腰。 惜秦皇汉武，略输文采；唐宗宋祖，稍逊风骚。 一代天骄，成吉思汗，只识弯弓射大雕。 俱往矣。 数风流人物……还看今朝！！
แปลงดินอุดมทุกแห่งหน
วีรชนเนืองอนันต์นับคณา
อนิจจาจิ๋นซีฮั่นอู่ตี้
บดขยี้เผาตำราฝังบัณฑิต
ต่อติดถังไท่จงซ่งจู่
เชิดชูหากแต่ถดถอยวรรณศิลป์
หนึ่งในแผ่นดิน
สยบสิ้นแด่เจงกิสข่าน
รู้ผ่านเพียงง้างธนูเล็งอินทรีสังหาร
อดีตกาลล้วนล่วงพ้น
เหล่ายอดคน…...ยลอยู่ปัจจุบันแล!!


พยายามแปลให้ตรงตามฉันลักษณ์โดยใช้บังคับฉันลักษณ์กาพย์ยานี๑๑ และร่ายยาว


ถอดความ
- ทิวทัศน์หิมะตกขาวโพลนไปทั่วสองฝั่งของกำแพงเมืองจีน
- มีแต่หนาวเหน็บสุดลูกหูลูกตาจนแม่น้ำฮวงโห (แม่น้ำหวง, หวงเหอ, แม่น้ำเหลือง) ซึ่งเป็นแม่น้ำที่ยาวเป็นอันสองของจีน เป็นอู่อารยธรรมโบราณยังหยุดไหลเชี่ยวกรากเพราะกลายเป็นน้ำแข็งไปบางส่วน
- เปรียบภาพเทือกเขาไท่หังตะวันตกดั่งงูสีเงิน เพราะทิวเขาสลับซับซ้อนมีหิมะปกคลุมสะท้อนแสงทอดเรียงราย
- เปรียบที่ราบสูงทางตะวันตกเฉียงเหนือซึ่งเป็นฐานที่มั่นของพรรคคอมมิวนิสต์ดั่งช้างขี้ผึ้งเพราะสะท้อนแสงสีทอง
- สักวันหนึ่งในดินแดนที่กล่าวมานี้จะเปลี่ยนจากสีขาวของหิมะ(พรรคก๊กมินตั๋ง) จะเปลี่ยนเป็นสีแดง (พรรคคอมมิวนิสต์)
- เหมาเจ๋อตุงวิพากษ์ว่า จิ๋นซีฮ่องเต้ (ประวัติศาสตร์เหตุการณ์เผาตำรา ฝังบัณฑิต) ฮั่นอู่ตี้ ถังไท่จง ซ่งไท่จู่ ที่นับถือกันว่าเป็นมหาราชแต่ขาดความสามารถทางกวี
- วิพากษ์ว่าเจงกิสข่านเป็นเพียงคนที่รู้แค่การยิงธนูฆ่าอินทรี
- ทั้งหมดทุกคนล้วนเป็นอดีตที่ล่วงลับไปแล้ว ผู้ยิ่งใหญ่ที่แท้จริงในปัจจุบันคือตัวเหมาเจ๋อตุงนั่นเอง
---------------------------------------------------------------------------------------


[Go To Next Chapter]( ./23.md)