##บทที่ 817 : 200 ล้าน! ค่าโฆษณาที่บ้าคลั่ง!
เช้าวันอาทิตย์
ขณะที่จางเย่ยังนอนฝันอยู่บนเตียง ข่าวของ ‘จีนบนปลายลิ้น’ ยังคงออกมาอย่างต่อเนื่อง นับแต่เช้าเมื่อวานก็ยังไม่หยุดลง เช้าวันนี้หนังสือพิมพ์ก็ยังไม่หยุดลงข่าวเช่นกัน
‘ปลายลิ้นอันดับหนึ่ง!’
‘เรตติ้งเสมออันดับ! ม้ามืดที่ไม่มีใครคาด!’
‘จางเย่เปิดศักราชใหม่ของสารคดี!’
‘ฤดูใบไม้ผลิของสารคดีมาถึงแล้ว?’
‘ตำนานเรตติ้งของจางเย่ยังคงก้าวต่อไป! จีนบนปลายลิ้นจงเจริญ!’
‘จีนบนปลายลิ้นผ่านกล้อง HD! ปลุกความทรงจำแห่งรสชาติ!’
‘วิเคราะห์ความสำเร็จบนปลายลิ้น เจาะลึกเทคนิกอัศจรรย์อันร้ายกาจที่จางเย่ใช้ถ่ายทำ!’
‘สารคดีคลาสสิกเรื่องแรกในประวัติศาสตร์ถือกำเนิดแล้ว!’
‘ปลาบปลื้ม! ผมได้เป็นสักขีพยานในประวัติศาสตร์! ประวัติศาสตร์ของรายการสารคดี!’
‘หลังหลายทศวรรศแห่งความเงียบงันของสารคดี ในที่สุดจางเย่ก็ปลุกมันกลับมา? ราชสีห์ที่เพิ่งตื่นตัวนี้ สัปดาห์หน้าจะสร้างตำนานเรตติ้งต่อไปได้หรือไม่? พวกเราต้องคอยติดตาม!’
เช้านี้ ข่าวและการวิเคราะห์ถึง ‘จีนบนปลายลิ้น’ นั้นอยู่ในระดับเดียวกับ ‘ออกมาเต้น’ เป็นครั้งแรก ทว่าทีมรายการ ‘จีนบนปลายลิ้น’ และ CCTV14 ไม่ได้จ่ายเงินค่าโฆษณาและหัวข้อข่าวเหล่านี้สักแดงเดียว
ชาวเน็ตต่างพากันกระหน่ำรัวคีย์บอร์ด!
“อ๊ากก ยังไม่อยากจะเชื่อเลย!”
“ในบรรดาดาราในวงการบันเทิง ฉันแม่*นับถือแต่จางเย่เท่านั้น!”
“ฉันก็ด้วย คราวนี้ต้องคารวะเขาเลยจริง ๆ!”
“พวกแฟนคลับของ ‘ออกมาเต้น’ ยังออกมาวิจารณ์ ‘จีนบนปลายลิ้น’ อีกแน่ะ ถึงกับหาว่าจางเย่ไม่มีมาตรฐาน? อยากจะขำให้ฟันร่วง พวกมันรู้อะไรบ้าง? จางเย่ทำสารคดีครั้งแรกนะเว้ย! นี่คือครั้งแรกที่กระโดดมาทำงานนี้นะ!
“ไอ้พวกหัวเน่า พี่ดาบยักษ์คนเดียวก็ด่าพวกมันกระเจิงได้แล้ว!”
“หัวหน้าแก๊งแฟนคลับของจางเย่ พี่ดาบยักษ์ ยังคงน่าเกรงขามเช่นเคย!”
“ก่อนนี้ก็ไม่ได้ชอบจางเย่นักหรอก แต่หลังดู ‘จีนบนปลายลิ้น’ แล้ว ฉันชอบสารคดีนี้มากเลย! ยอดเยี่ยมมาก! ตอนนี้เลยกลายเป็นแฟนคลับไปแล้ว!”
“ฉันก็เหมือนกัน”
“ชื่อเสียงความนิยมของเฉินเหยี่ยความจริงก็ไม่เลว พวกแฟนคลับจะโม้เรื่องเขาก็ไม่แปลก แต่ว่าคนที่พอรู้เรื่องรู้ราวหน่อยล้วนทราบว่าความสามารถของอาจารย์จางนั้นไม่ใช่สิ่งที่เฉินเหยี่ยจะเปรียบเทียบได้ คนละชั้นกันเลยล่ะ!”
“ก็แน่อยู่แล้ว ว่ากันเรื่องพรสวรรค์ ในวงการนี้มีใครเทียบชั้นจางเย่ได้? ถ้าอาจารย์จางหล่อได้สักครึ่งของประมุขฮั่วนะ เขาต้องกลายเป็นดาราระดับ A ไปแล้วแน่ ๆ!”
“เห็นด้วย”
“อาจารย์จางก็ไม่ได้เลวร้ายนี่นา ดูไปนาน ๆ ก็ใช้ได้อยู่นะ ยิ่งดูยิ่งเข้าตา คิก ๆ ฉันเป็นติ่งของจางเย่ล่ะ!”
……


ที่บ้าน
จางเย่ซึ่งยังคงหลับฝันถูกคนผลักปลุก
“จางเย่ ตื่นได้แล้ว” เป็นเฉินเฉินเอง
จางเย่หันหลังให้เธออย่างหงุดหงิด “อย่ายุ่งน่า ไป ๆ”
ทว่าครู่หนึ่ง เฉินเฉินก็เข้ามาผลักเขาอีกครั้ง “จางเย่ ตื่นได้แล้ว ย่าบอกให้หนูมาปลุกนาย ยังต้องไปทำงานนะ”
แม่ก็เข้ามาในห้อง “รีบตื่น กินข้าวเสร็จจะได้ไปทำงานเช้าหน่อย”
จางเย่ยิ้มไม่ออกร้องไห้ไม่ได้ “เพิ่งกี่โมงเอง วันนี้ผมไปสายหน่อยก็ได้ ไม่มีงานอะไรแล้ว”
“แปดโมงกว่าแล้วแกยังจะสายกว่านี้อีกเรอะ” แม่เขาเหน็บ “เร็ว ๆ ไปทำงานไว ๆ อย่ามัวขี้เกียจอยู่บ้าน รายการใหม่แกกำลังฮอต แกก็ควรจะทำงานให้หนักเพื่อรักษาความนิยมสิ? ถ้าปล่อยให้ ‘ออกมาเต้น’ ชนะรายการแกได้ล่ะก็ จะขายหน้าขนาดไหนกัน? ตอนนี้ครองตำแหน่งร่วมกันอยู่ รู้ไหมว่ามีคนคอยดูว่าใครจะชนะน่ะ? ตื่น!”
พ่อตะโกนมาจากห้องนั่งเล่น “แม่แกโดนคนแหย่มาน่ะ เหอ ๆ ตอนออกไปเดินเล่นเมื่อวาน ตึกตรงข้ามหาว่า ‘ออกมาเต้น’ ดีกว่า ‘จีนบนปลายลิ้น’ แม่แกได้ยินเข้าก็เดินเข้าไปเถียงกับทางนั้นอยู่นาน ถ้าไม่ใช่มีคนคอยเข้ามาห้ามล่ะก็ แม่แกตีกับเขาไปแล้ว”
จางเย่เหงื่อตก “แม่ ไม่ต้องขนาดนั้นก็ได้มั้ง”
แม่เขาบ่น “ไม่ขนาดนั้นได้ยังไง? กล้าบอกว่ารายการของลูกฉันไม่ได้เรื่อง? ตาบอดเห็น ๆ!”
แต่ดูเหมือนเธอจะลืมไปแล้วว่าตอนแรกเป็นเธอเองที่ไม่พอใจกับรายการของจางเย่ที่สุด กระทั่งเรตติ้งของ ‘จีนบนปลายลิ้น’ ประกาศออกมานั่นแหละ ทุกอย่างถึงเปลี่ยนแปลงไป ทั้งยังเปลี่ยนความคิดของคนจำนวนมากต่อรายการสารคดี ที่น่าสนใจคือคนที่ดู ‘จีนบนปลายลิ้น’ ตอนแรกคิดว่ามีแต่ตัวเองที่ชอบรายการนี้ ไม่เชื่อว่าจะมีใครยอมรับสารคดีแบบนี้ได้ ก่อนจะพบว่านี่คือสิ่งที่ทุกคนคิดขณะชมรายการ!
จางเย่ผู้ถูกแม่ลากลงมาจากที่นอน ได้แต่ยอมกินข้าวเช้าก่อนไปทำงานอย่างไม่เต็มใจนัก
……


ราวเก้าโมงเช้า
เพิ่งเข้ามาที่ออฟฟิศ ก็มีคนกลุ่มหนึ่งเข้ามาขวางจางเย่ไว้แล้ว
“ผู้กำกับจาง” เป็นหญิงสาววัยราวสามสิบปี “ฉันเป็นผู้จัดการฝ่ายโฆษณาของกลุ่มบริษัทเทียนเทียนอิ่นสือนะคะ ฉันแซ่สวี ขอคุยกับคุณเรื่อง …”
เธอพูดไม่ทันจบ ชายวัยกลางคนอีกคนก็จับมือจางเย่ เขย่าครู่หนึ่งก่อนว่า “ผู้กำกับจาง ผมเหล่าเฮ่อจากบริษัทเครื่องดื่มซันจานะครับ เราเคยร่วมงานกันแล้วตอนคุณทำรายการ ‘เดอะวอยซ์’ ยังจำได้ไหมครับ? โฆษณาของ ‘จีนบนปลายลิ้น’ คราวนี้ ยังไงก็ต้องเหลือที่ว่างไว้ให้เรานะครับ คนรู้จักกันมา คุณคงแบ่งให้เราบ้างใช่ไหม!”
มีคนพูดต่อ “ผู้กำกับจาง ขอถามหน่อยค่ะว่าค่าสปอนเซอร์ชื่อรายการเท่าไหร่คะ?”
“ผู้กำกับจาง ขอคุยด้วยได้ไหมครับ?”
กลุ่มคนจากหลายบริษัทและหลากผู้ผลิตตรงเข้ามาล้อมจางเย่
จางเย่รับมือทุกคนไม่ไหวแน่จึงกล่าว “ทุกคนพูดกันทีละคนนะครับ ทำแบบนี้ผมตอบคำถามใครไม่ได้ มีคนรับผิดชอบเรื่องจัดโฆษณาอยู่แล้ว เราทำกันตามขั้นตอนได้ไหมครับ?” พูดจบเขาก็เรียกฮาฉีฉีซึ่งยืนอยู่ด้านหลัง “เจ๊ฮา รับแขกหน่อยครับ หรือไม่ก็จัดห้องประชุม เราจะได้คุยกันเรื่องนี้!”
ฮาฉีฉีกับจางจั่วตรงไปจัดการเรื่องที่ต้องทำทันที
จางเย่ถามด้วยความสงสัย “ทำไมคนมาเยอะจัง”
ฮาฉีฉียิ้มเจื่อน “ตั้งแต่เย็นวานก็มีบริษัทโทรมาเรื่องโฆษณาแล้ว แต่ว่าตอนนั้นพวกเขาต่อสายตรงเข้าช่องสิบสี่ เช้านี้ผู้อำนวยการเหยียนบอกว่าโฆษณาของ ‘จีนบนปลายลิ้น’ ให้ทางทีมรายการจัดการเองได้เลย ทุกคนเลยตรงมาหาคุณแทน ฉันพยายามจะนัดเข้าทีละคน จะได้คุยสัญญากันไปทีละคน ใครจะไปรู้ว่าพวกเขาจะรอกันไม่ไหว ตรงเข้ามาคุยกับเราโดยตรง! ยังไงรายการเราออกอากาศไปสองตอนแล้ว ทุกคนย่อมต้องร้อนใจกันนิดหน่อย”
“พวกเราหยุดเขาไม่ได้เลย” จางจั่วเสริม “บริษัทที่มาเช้าสุดมาตั้งแต่ตอนตีห้า ไม่รู้เข้ามาที่ออฟฟิศเราได้ยังไง แต่เห็นว่านั่งคุยกับเสี่ยวซุนเวรกะดึกอยู่สามชั่วโมงเต็ม เสี่ยวซุนแทบจะเป็นลม” พูดจบจางจั่วก็ได้แต่หัวเราะเช่นกัน
เสี่ยวหวังเข้ามากระซิบ “พวกโฆษณาที่เจ๊ฮาเคยติดต่อไว้ก่อนฉาย ‘จีนบนปลายลิ้น’ ก็มาด้วยเหมือนกัน ก่อนหน้านี้เราขอร้อง พูดจนปากเปียกปากแฉะก็ยังไม่ยอมซื้อโฆษณากับเรา ดูตอนนี้สิ เราไม่น่าขายให้นะ!”
จางเย่ส่ายหน้า หัวเราะก่อนกล่าว “พูดแบบนี้ก็ไม่ถูก ก่อนนี้ไม่มีใครเห็นเรตติ้ง พวกเขาก็ไม่รู้ว่ารายการเราจะออกมาดีหรือไม่ สปอนเซอร์ชื่อรายการของสารคดีก็ไม่เคยมีใครขาย ลงทุนไปก็เสี่ยง เราจะไปขอให้เขาเสี่ยงกับเราก็ไม่ถูกต้องใช่ไหมล่ะ? ออกจะไร้เหตุผลอยู่นะ เพราะงั้นถ้ามีใครจะซื้อโฆษณา เราก็ยินดีต้อนรับทุกคน”
เสี่ยวหวังยกนิ้วโป้งให้ “ผู้กำกับจางใจกว้างที่สุด”
ในห้องประชุม
เหล่านักโฆษณาล้วนนั่งล้อมโต๊ะใหญ่ มีคนมากว่ายี่สิบบริษัท
พอจางเย่เข้าห้องประชุม ทุกคนก็พยายามแย่งกันพูด สุดท้ายจางเย่ได้แต่กล่าว “ทุกคน ฟังผมก่อนนะครับ ผมรู้ดีว่าเหตุที่ทุกคนมาที่เพื่ออะไร และเรายินดีอย่างยิ่งที่จะร่วมมือกันเพื่อการโฆษณาในรายการ แต่เพราะ ‘จีนบนปลายลิ้น’ เป็นสารคดี ย่อมแตกต่างจากรายการบันเทิงที่พวกคุณคุ้นเคย นั่นคือเหตุผลที่เรามีกฎชุดหนึ่งสำหรับการโฆษณา ทุกคนนั่งลงฟังผมอธิบายก่อนดีไหมครับ?”
“อธิบายมาได้เลย”
“เชิญครับ”
“ไม่ว่ากฎจะเป็นยังไง บริษัทเราต้องซื้อโฆษณาของคุณแน่ ๆ !”
จางเย่เริ่มพูด “ข้อแรก พวกเราจะไม่ยอมให้มีการโฆษณาลงในตัวรายการ”
ทุกคนตกใจ
“หือ?”
“ทำไมเป็นแบบนั้น?”
“ทำไมกัน?”
“นี่มัน…”
จางเย่พูดต่อ “นอกจากนั้น ‘จีนบนปลายลิ้น’ ถ่ายทำเรียบร้อยแล้ว เราจะไม่ถ่ายทำเพิ่ม ดังนั้นถ้าใครคิดจะวางผลิตภัณฑ์ของบริษัทในรายการ ทางเราคงรับไว้ไม่ได้ ผมต้องรับผิดชอบสารคดีเรื่องนี้ในฐานะงานศิลปะเช่นกัน”
ใบหน้าของตัวแทนจากสองบริษัทเครียดขึ้นทันที
ตัวแทนจากบริษัทอื่นยิ้มฝืน คิดในใจว่ารายการอื่นมีแต่จะอยากมีโฆษณาให้มากที่สุดเท่าที่ได้ ถึงขั้นอัดช่วงโฆษณาเพิ่มเข้าไป ก็ใครไม่อยากได้เงินเล่า? ใครจะบ่นว่าตัวเองได้เงินมากเกินไป? แต่ดูเหมือนจางเย่กับทีมรายการจะไม่เหมือนกัน พวกเขามาจ่ายเงินให้ ผู้ขายยังจะเรื่องมากถึงขั้นตั้งกฎกับพวกเขาด้วย
แต่ก็ทำอะไรไม่ได้!
ใครใช้ให้รายการนี้ดังขนาดนี้ล่ะ! ใครใช้ให้พวกเขายอดเยี่ยมขนาดนี้ล่ะ!
พอพูดเรื่องนี้ออกมาจบ จางเย่ก็เปลี่ยนโทนเสียง แนะนำโมเดลการโฆษณาใน ‘จีนบนปลายลิ้น’ พูดถึงกลยุทธ์การโฆษณาต่าง ๆ กันที่ช่วยให้ผู้ลงโฆษณาได้ผลสูงสุด ทั้งยังบอกราคาคร่าว ๆ ในการโฆษณาแต่ละรูปแบบ
สุดท้าย มีนักโฆษณาตามมาอีกชุด ตัวเลขผู้แทนรวมกว่าสี่สิบคนจากสี่สิบบริษัท ไม่ใช่งานเล็ก ๆ เลย คนที่สามารถมาซื้อโฆษณากับ ‘จีนบนปลายลิ้น’ ได้ย่อมไม่ใช่ธุรกิจเล็ก ๆ ซึ่งไม่มีทางรับราคานี้ได้อยู่แล้ว
สุดท้ายหลังการประมูล การโฆษณาของ ‘จีนบนปลายลิ้น’ ก็ขายออกหมดทุกช่อง
สปอนเซอร์ชื่อรายการถูกเป็นสองเจ้าร่วมกันซื้อไป ไม่ใช่แค่เจ้าเดียว แต่รวม ๆ กันแล้วก็ได้ราวร้อยล้าน โฆษณาระดับสองขายไปได้สามเจ้า ขณะที่ช่องโฆษณาสิบสามช่องขายไปให้กับ CCTV14 เพื่อฉายก่อนและหลังรายการ! ท้ายที่สุด ฝ่ายโฆษณาบางเจ้าเห็นว่าราคานั้นสูงไป ได้แต่ไปซื้อโฆษณาช่วงฉายซ้ำในวันเสาร์และอาทิตย์ ส่วนทางอินเตอร์เน็ต เว็บไซต์วิดีโอสามเจ้าติดต่อมา สุดท้ายขายไปให้กับผู้เสนอราคาสูงสุด โดยมีเงื่อนไขว่าต้องฉายหลังออกอากาศสองชั่วโมงในช่องสิบสี่เพื่อไม่ให้กระทบกับเรตติ้ง
หลังเสร็จสิ้นการเจรจา แม้จางเย่จะประมาณออกมาคร่าว ๆ แต่ก็เป็นตัวเลขค่าโฆษณาที่สูงมาก แม้ผู้ลงโฆษณาจะเป็นบริษัทอาหารเครื่องดื่มเป็นหลัก ไม่ได้มากกว่าของ ‘เดอะวอยซ์’ เท่าใด แต่รายการ ‘จีนบนปลายลิ้น’ ก็ยังเป็นรายการอาหารที่เหมาะสมกับการโฆษณาของบริษัท ทุกคนจึงยินดีจ่ายมากกว่า
อย่างเช่นบริษัทเครื่องดื่ม ‘ออกมาเต้น’ คิดค่าโฆษณาแปดล้าน พวกเขาอาจจะลังเล แต่ถ้าเป็นแปดล้านใน ‘จีนบนปลายลิ้น’ พวกเขาย่อมตอบรับด้วยความยินดี เพราะลักษณะรายการของ ‘จีนบนปลายลิ้น’ เหมาะสมกับธุรกิจของพวกเขามากกว่า ถือว่าลงทุนเพียงครึ่งเดียว ดังนั้นย่อมเอนเอียงมาทางนี้ ส่วนรายการอื่น ๆ ที่คล้ายกับ ‘จีนบนปลายลิ้น’? ไม่มีนี่สิ!
จางเย่ได้รับสายจากเพื่อนเข้ามาอีก
เป็นดาราตลกฉือซิ่วฟาง “จางน้อย”
“สวัสดีครับอาจารย์ฉือ” จางเย่ตอบอย่างสุภาพ
ฉือซิ่วฟางกล่าว “มีคนขอให้ฉันช่วยแนะนำให้เธอ ถามหน่อยสิว่ายังมีโฆษณาใน ‘จีนบนปลายลิ้น’ เหลือไหม? ระดับสองระดับสามก็ได้ ถ้ามีเหลือ ขอให้เพื่อนฉันหน่อยได้ไหม? เธอเป็นเพื่อนสมัยเด็ก พอมาขอความช่วยเหลือ จะให้ปฏิเสธก็ลำบาก ทางเธอสะดวกไหม? ถ้าไม่ได้ไม่เป็นไรนะ ฉันจะบอกเธอเอง”
จางเย่ลูบจมูกก่อนกล่าว “ผมเพิ่งขายหมดไปเมื่อกี้นี่เอง แต่ในเมื่อคุณขอมา ผมจะลองดูให้ เอาล่ะ ผมจะลองจัดให้นะ ให้เพื่อนติดต่อผมมาได้เลย”
ฉือซิ่วฟางหัวเราะ “ขอบคุณมากแล้ว ถือว่าฉันติดหนี้เธอครั้งหนึ่งเถอะ”
“ไม่ต้องเกรงใจหรอกครับ” จางเย่กล่าว “คุณดึงโฆษณามาให้ผม ผมต่างหากต้องขอบคุณ”
“พอเถอะน่า” ฉือซิ่วฟางหัวเราะเบา ๆ “รายการคนอื่นอาจจะใช่ แต่รายการที่ผู้กำกับจางน้อยทำ? มีแต่นักโฆษณาจะแย่งกันซื้อเสียมาก มาช้าไปก็ไม่มีเหลือแล้ว!”
ต่อรองราคา
คิดแผน
เซ็นสัญญา
เมื่อทุกอย่างเรียบร้อย ทีมรายการก็รวมตัวเลข ก่อนต้องตื่นตระหนก
ค่าโฆษณาและลิขสิทธิ์ถ่ายทอดรายการ ‘จีนบนปลายลิ้น’ รวมทั้งสิ้นหนึ่งร้อยเก้าสิบเจ็ดล้าน เกือบสองร้อยล้าน!!!
ฮาฉีฉีกลืนน้ำลายเอื๊อก
จางจั่วดูตัวเลขเรียงเป็นแถวยาวเหยียดด้วยความตะลึง!
ทีมงานเดิมของช่องสิบสี่ยิ่งงุนงงเหมือนประมวลผลไม่ถูกยิ่งกว่า พวกเขาที่ทำงานกับสารคดี เคยเห็นเงินมากขนาดนี้ที่ไหนกัน? ทุกคนได้แต่ตะลึงแล้ว!
ถงฟู่ตื่นเต้น “เรามีเงินแล้ว ในที่สุดเราก็มีเงินแล้ว!”
หวงตันตันกระพริบตาปริบ “สถานีจะคิดหาเรื่องอีกไหมพอเห็นเรามีเงินขนาดนี้? ยังจะเอาเงินเราไปให้ CCTV1 อีกไหม?”
อู่อี้กล่าว “ไม่มีทางแล้วล่ะ ความนิยมของ ‘จีนบนปลายลิ้น’ ทำให้ผู้อำนวยการของ CCTV1 โดนตอกจนหน้าบวมเป่ง ต่อให้สถานีหน้าด้านกว่านี้ก็ไม่กล้าแล้วล่ะ!”
เสี่ยวหวังพูดด้วยความกระตือรือร้น “ใครจะไปคิดว่าสารคดีเราจะทำเงินได้ขนาดนี้ล่ะ ใช่ไหม? ค่าโฆษณาของ ‘ออกมาเต้น’ น่าจะได้พอ ๆ กับเราล่ะมั้ง?”
ถงฟู่ “สองร้อยล้าน! เหมือนฝันไปเลยล่ะ!”
ฮาฉีฉีหัวเราะ “ในที่สุดเราก็ได้ทำโฆษณาดี ๆ สักทีล่ะนะ! ฉันรอเงินก้อนนี้มานานมากแล้ว!”
ข่าวแพร่กระจายออกไปรวดเร็วยิ่งกว่าพายุ!
‘จีนบนปลายลิ้นกับค่าโฆษณาสองร้อยล้าน!’
‘สปอนเซอร์ชื่อรายการร้อยล้าน ยอดรวมสองร้อยล้าน เทียบได้กับ ‘ออกมาเต้น’’
‘ปาฏิหาริย์จากสารคดีต้นทุนต่ำเพียงสิบล้านหยวน!’
เมื่อสื่อรายงานเรื่องนี้ ก็ก่อให้เกิดกระแสขึ้นอีกครั้ง!
จีนบนปลายลิ้น!
จีนบนปลายลิ้น!
จีนบนปลายลิ้น!
มีคนบ้าคลั่งไปกับรายการนี้นับไม่ถ้วน!






[Go To Next Chapter]( ./15.md)