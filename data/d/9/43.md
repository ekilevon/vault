##บทที่ 846 : คำสั่งตรวจสอบจาก SARFT!
ทั้งบริเวณเงียบสนิท!
เหล่าหัวหน้าหน่วยล้วนผวา!
เลขานุการของหัวหน้าหน่วยงานยังต้องตะลึง!
แน่นอน พนักงานของสถานีคนอื่น ๆ ยิ่งไม่กล้าส่งเสียง หัวหน้าหน่วยสองคนท่าทางจะรู้จักผู้หญิงคนนี้ ทั้งดูจากท่าทีตกตะลึงของพวกเขา ผู้หญิงคนนี้ต้องมีฐานะไม่ธรรมดาแน่นอน หาไม่แล้วหลังจากที่เธอก่อเรื่องขึ้นในสถานี หัวหน้าเฉินกับเลขาฯ หลิ่วยังไม่กล้าพูดอะไรสักคำ
ใครกันน่ะ?
ผู้หญิงคนนี้เป็นใครกัน?
ไป๋ลี่มองเลขาฯ หลิ่ว "คุณตะโกนใส่ฉันรึ?"
เลขาฯ หลิ่วรีบพูด "ไม่ครับ ไม่ครับ!"
ไป๋ลี่จ้องเขาอยู่ครู่หนึ่ง "ท่าทางคุณดูคุ้นหน้านะ"
เลขาฯ หลิ่วเหงื่อตก "เดือนก่อนไปประชุมที่ SARFT ผม...หัวหน้ากวนพาผมไปด้วย ตอนที่อยู่ที่เหอเป่ย ผะ...ผมถึงมีโอกาสได้พบหน้าคุณครั้งหนึ่ง"
เลขาฯ หลิ่วเองก็เป็นเลขานุการ
แต่ว่าคำว่าเลขาฯ ของเขากับผู้หญิงคนนี้ นับว่าต่างกันอย่างยิ่ง!
คนที่ทำงานอยู่ที่ทางสถานีเหอเป่ยมาหลายปี เคยสัมผัสกับเหล่าผู้บริหารระดับสูงล้วนทราบดี ว่ายายป้ามหาภัยผู้นี้ยังมีอีกฐานะหนึ่ง!
ผู้บริหารของสถานีเหอเป่ยที่อยู่ในกลุ่มคนนั้นก็จำไป๋ลี่ได้ เขาไม่พูดไม่จา ในสถานการณ์เช่นนี้ เขาคงไม่อาจทะลึ่งแสดงตัว อย่างนั้นขอหลีกให้ไกลจะดีกว่า
คนธรรมดาทั่วไปย่อมไม่รู้จักไป๋ลี่ แม้แต่พิธีกร ผู้กำกับ หรือคนในวงการทีวีส่วนใหญ่ก็ไม่รู้จัก เหตุเพราะความแตกต่างด้านสถานะนี้เอง แต่สำหรับคนที่เคยต้องพบกับผู้บริหารระดับสูงในวงการ พวกเขาย่อมรู้จักว่าไป๋ลี่เป็นใคร เธอเป็นเลขาฯ ของรองผู้บังคับการอู๋จาก SARFT ทั้งยังเป็นหลานของหัวหน้าสถานีเหอเป่ย เป็นลูกสาวของพี่ชายของหัวหน้าสถานี ก่อนนี้ตอนไป๋ลี่อยู่ในเหอเป่ย เธอจะทำอะไรในสถานีเหอเป่ยก็ได้! ขอแค่เป็นคนที่เคยทำงานกับสถานีเหอเป่ยที่สำนักงานใหญ่มากกว่าสิบปี ทุกคนย่อมจำยายป้ามหาภัยคนนี้ได้ทั้งนั้น!
ไป๋ลี่มองทั้งสองแวบหนึ่ง แต่ก็ไม่ได้พูดอะไร ยื่นมือออกไปดึงหวังเฮ่อ "ไป ไปชั้นต่อไป!"
หัวหน้าเฉินไม่กล้าพูดอะไร
เลขาฯ หลิ่วกลับพยายามรวบรวมความกล้าส่งเสียงด้วยสีหน้าที่แทบร้องไห้ "เลขาฯ ไป๋..."
ไป๋ลี่ไม่สนใจ เดินตรงขึ้นบันไดไป!
ตึกสถานีชั้นสี่ เต็มไปด้วยห้องของเหล่าหัวหน้าแผนกและห้องประชุม ไป๋ลี่ไม่สนใจอะไรทั้งสิ้น ไล่ผลักประตูทีละบาน "ดูซิ มีบานไหนไม่ยอมให้ฉันเข้าอีก? บานนี้?"
ผลักประตูอีกบาน "บานนี้?"
ก่อนผลักบานที่สาม "หรือเป็นบานนี้?"
ผลักประตูบานที่สี่ "บานนี้รึเปล่า?"
สุดท้าย เห็นแต่ไป๋ลี่ยืนผงาดอยู่บนทางเดิน สายตาสอดส่ายซ้ายขวา ตะโกนลั่น "น้องชายคนนี้มาคุยกับพวกคุณ วันนี้อาจารย์จางเย่ก็มาด้วย หึ ยังมีประตูบานไหนไม่ยอมให้เข้าอีก? ไม่ไว้หน้าอาจารย์จางของฉัน? พวกคุณบังอาจมาจากไหน!"
พอทุกคนได้ฟัง จึงเพิ่งจะตระหนัก ผู้หญิงคนนี้อ้าปากเรียกหวังเฮ่อก็ "น้องชาย" อย่างนั้น "น้องชาย" อย่างนี้ ที่แท้เป็นเพียงการเรียกตามมารยาท ความจริงเธอมาเพราะจางเย่!
เลขาฯ หลิ่วรีบพูด "เลขาฯ ไป๋ ไม่ครับ ไม่ใช่จริง ๆ!"
ไป๋ลี่หรี่ตามอง "บอกฉันมาสิว่าอะไรไม่ใช่?"
เลขาฯ หลิ่วอึกอักจนคำพูด
หัวหน้าเฉินเข้ามาประสาน "คุณใจเย็น ๆ ก่อนนะครับเลขาฯ ไป๋ เรื่องนี้เป็นแค่เรื่องเข้าใจผิด"
เลขาฯ หลิ่วเออออต่อ "ใช่ครับ เข้าใจผิด! เข้าใจผิด!"
ไป๋ลี่ส่ายหน้า "ฉันไม่เห็นว่าจะเป็นการเข้าใจผิดตรงไหน หัวหน้ากวนของพวกนายล่ะ?"
"หัวหน้ากวน..." คำพูดหัวหน้าเฉินสะดุด
"พวกเราก็ไม่แน่ใจครับ" เลขาฯ หลิ่วพูดขึ้นทันที "วันนี้ผมยังไม่เจอหน้าหัวหน้ากวนเลย"
จางเย่มองเขา "ก่อนหน้านี้พวกคุณบอกว่ากวนหยุนไห่อยู่ในอาคารไม่ใช่รึ? ไม่ใช่บอกว่าไม่มีเวลาพบหน้าพวกเรา? ทำไมคนไม่อยู่แล้วล่ะ?"
เลขาฯ หลิ่ว “…”
ไป๋ลี่ก้มลงดูนาฬิกาข้อมือ “ฉันยังต้องเข้าประชุมใน SARFT อีก ฉันจะรออีกแค่สิบนาที” พูดจบเธอก็เปิดประตูห้องทำงานหนึ่ง กล่าว “อาจารย์จาง อาจารย์ซู เข้ามานั่งรอที่นี่เถอะค่ะ” วางตัวราวกับว่าที่นี่เป็นบ้านของเธอ แต่ว่าความจริงก็แทบจะเป็นบ้านของเธอจริง ๆ อยู่แล้ว ใครให้อาของเธอเป็นหัวหน้าสถานีกันเล่า ถ้าไป๋ลี่ทำอะไรตามใจได้ที่สถานีแม่ สาขาในเมืองหลวงจะนับเป็นอย่างไรได้?
ซูหงเอี้ยนกับหวังเฮ่อลังเล
จางเย่กลับไม่เกรงใจ เขาเองก็เป็นนักเลงคนหนึ่ง นั่งลงด้วยท่าทีสบายใจ
"อาจารย์จาง ‘ปลายลิ้น’ มีอีกกี่ตอนคะ?" ไป๋ลี่ยิ้ม
จางเย่หัวเราะร่า "อีกสักสิบตอนมั้ง ก่อนตรุษจีนน่าจะฉายจบ"
ไป๋ลี่ "จริงสิ พวกเรายังไม่ได้แลกเบอร์กันเลยนะคะ?"
จางเย่พยักหน้า "นั่นสิครับ แลกเบอร์กันหน่อย"
ไป๋ลี่ "มา นี่เบอร์ฉันค่ะ"
จางเย่ "โอเค เซฟไว้แล้วครับ"
ไป๋ลี่พยักหน้า "ต่อไปถ้ามีเรื่องอะไร โทรหาฉันโดยตรงได้เลยนะคะ"
ทั้งสองนั่งพูดคุยกัน ไม่สนใจคนอื่น ๆ
……


อีกด้านหนึ่ง
มีคนรับสายอยู่
"หัวหน้ากวน! ไม่ดีแล้ว! ไป๋ลี่มาแล้วครับ! เธอพาหวังเฮ่อกับจางเย่ขึ้นมาแล้ว ผลักประตูบุกเข้าไปทั่วทุกออฟฟิศทุกห้องประชุมเลย!"
"ไป๋ลี่? ไป๋ลี่ไหน?"
"ลูกของพี่ชายหัวหน้าสถานีไป๋น่ะครับ!"
"อะไรนะ? มาได้ยังไง?"
"เธอ ดูเหมือนจะถูกจางเย่เชิญมาครับ!"
"จางเย่ไปรู้จักเธอได้ยังไง?"
"ผมเองก็ไม่ทราบ ตอนนี้พวกเขาอยู่ชั้นสี่แล้วครับ เลขาฯ ไป๋อยากพบคุณ เลขาฯ หลิ่วไม่ทราบจะทำยังไงดี ก็เลยให้ผมโทรรายงาน คิดว่ายังไงครับ?"
"พวกนายบอกไปว่าฉันอยู่?"
"เลขาฯหลิ่วบอกว่าไม่ทราบคุณอยู่รึเปล่าครับ"
"อืม ได้ เรื่องนี้ฉันรู้แล้ว!"
หลังวางสาย กวนหยุนไห่สีหน้าเปลี่ยนไปมาอยู่หลายครั้ง เขาไม่คิดว่าเรื่องนี้จะทำให้ไป๋ลี่ออกโรงได้ คนอื่น ๆ เกรงไป๋ลี่เพราะเธอเป็นหลานของหัวหน้าสถานี แต่กวนหยุนไห่ไม่สนใจ เขาสนิทกับหัวหน้าสถานีไป๋ แม้จะไม่มาก แต่ก็ยังพูดคุยกันได้ เขาเชื่อว่าหัวหน้าสถานีไป๋จะไม่ทำอะไรเขาโดยไม่มีเหตุผลเพียงเพราะหลานของเขาพูดอะไร แต่ที่กวนหยุนไห่ประหวั่นนั้นคือฐานะอื่นของเธอ!
เธอเป็นถึงเลขานุการของรองผู้บังคับการอู๋! แค่เรื่องนี้ก็ถึงชีวิตกันแล้ว!
ไป๋ลี่มาได้ยังไงกัน?
เธอสนิทกับจางเย่แค่ไหน?
เธอจะยอมลงแรงเพื่อจางเย่แค่ไหน?
คำถามเหล่านี้ กวนหยุนไห่ก็ไม่แน่ใจ
กวนหยุนไห่สูบบุหรี่พลาง ขณะที่กำลังนึกทบทวนสถานการณ์อย่างรวดเร็ว ก่อนที่จะตัดสินใจขณะดับบุหรี่ เขาตัดสินใจแล้วว่าจะไม่โผล่หน้าออกไป แสร้งทำเป็นไม่รู้เรื่องนี้มาก่อน ถ้าไป๋ลี่จะก่อเรื่องก็ให้ทำไป เขาจะไม่ปรากฏตัว!
ฉันไม่ออกไป เธอจะทำอะไรได้?
เธอจะมาก่อเรื่องได้ทุกวันเรอะ?
แต่กวนหยุนไห่ไม่คิดว่า ทางเลือกของเขานี้กลับต้องแลกมาด้วย “ชีวิต”!
……


ชั้นสี่
ผ่านไปสิบนาที
ทุกคนล้วนรอคอยไปกับไป๋ลี่ สีหน้าทุกคนยิ่งเป็นกังวล โดยเฉพาะหัวหน้าเฉินกับเลขาฯ หลิ่ว ทั้งสองหลบหนีไปไหนไม่พ้น ได้แต่รออยู่ที่นี่
ขณะนั้น ไป๋ลี่ก็ว่า "สิบนาทีแล้ว!"
เลขาฯ หลิ่วรีบบอก "เลขาฯ ไป๋ หัวหน้ากวนเขา..."
"ไม่ต้องพูด ฉันรู้แล้ว!" ไป๋ลี่สีหน้าเครียดยิ่งกว่าเดิม ยกมือถือขึ้นมาโทรออกไปสายหนึ่ง ไม่ทราบโทรหาใคร
เลขาฯ หลิ่วกับหัวหน้าเฉินหันมองหน้ากัน
"หัวหน้ากวนล่ะ?"
"คิดว่าคงกะจะไม่ออกมา"
"งั้นทำไงดี?"
"ถ่วงเวลาสิ ทำไงได้ล่ะ?"
พวกเขากระซิบกระซาบกันเบาที่สุด ไม่กล้าพูดเสียงดังให้ได้ยิน
ทว่า เพียงไม่กี่นาทีต่อมา ก็มีคำสั่งออกมาฉบับหนึ่งพิฆาตคนทั้งหมดอย่างไม่ทันตั้งตัว คนที่เห็นยังต้องหลั่งเหงื่อเย็นเฉียบ!
ประกาศจากคณะกรรมการคัดกรองสื่อ : ทางคณะกรรมการฯ ได้รับรายงานว่า กวนหยุนไห่ จากสถานีโทรทัศน์เหอเป่ย ต้องสงสัยว่ามีปัญหาด้านความประพฤติส่วนตน ละเมิดระเบียบปฏิบัติขององค์กรอย่างร้ายแรง ดังนั้น ขอให้สถานีโทรทัศน์เหอเป่ยทำการลงโทษเพื่อมิให้เป็นเยี่ยงอย่างต่อไป
หัวหน้าเฉินตาค้าง!
เลขาฯ หลิ่วตาค้าง!
หวังเฮ่อกับซูหงเอี้ยนยังตาค้าง!
คณะกรรมการตรวจสอบ?
แล้วยังจะมีคำสั่งลงมาจาก SARFT?
ซูหงเอี้ยนกับคนอื่น ๆ ที่ต่างไม่ทราบถึงสถานะของไป๋ลี่มาตั้งแต่ต้น ดังนั้นพอได้ยินข่าวนี้เข้า พวกเธอจึงไม่ทราบจะมีปฏิกริยาตอบสนองอย่างไร!
ผู้หญิงคนนี้เป็นใคร?
ทำไมถึงได้มีอำนาจขนาดนี้?
……


ขณะเดียวกัน
กวนหยุนไห่ผู้ซึ่งกำลังหลบซ่อนตัวอยู่ก็ต้องตะลึง!
ทำไมกัน?
เป็นไปได้ยังไง!
SARFT สั่งตรวจสอบฉัน?
ก่อนนี้ ทุกคนในสถานีสาขาล้วนทราบเรื่องของกวนหยุนไห่กับชู้รัก อย่างไรก็ถือเป็นเรื่องใหญ่ มีคนปล่อยข่าวออกมาเช่นกัน แต่เขาไม่คิดว่าจะมีคนกล้ารายงานขึ้นไปเบื้องบน ต่อให้รายงาน ก็ควรเป็นตั้งแต่เมื่อปีก่อน ทำไมถึงรอจนตอนนี้? ทันใด กวนหยุนไห่ก็ทราบแล้ว! เขารู้แล้วว่าเขาทำพลาดไปเรื่องหนึ่ง ทำพลาดอย่างมหันต์!
ที่แท้ไป๋ลี่กับจางเย่สนิทกันกว่าที่คิด!
ที่แท้คราวนี้ไป๋ลี่ไม่ได้ใช้อำนาจในชื่ออาของเธอมาจัดการ!
เธอทำงานให้กับ SARFT!
เธอออกหน้าแทนรองผู้บังคับการอู๋!
กวนหยุนไห่หน้าซีด สองขาสั่นเล็กน้อย เขาประเมินฐานะของไป๋ลี่ผิดพลาดไป เขาคิดว่าขอแค่หลบสักหน่อยก็พอ เขาคิดว่าไป๋ลี่แค่มาช่วยเพื่อนระบายโทสะ แต่เรื่องกลับซับซ้อนกว่าที่คิด ไป๋ลี่มาปรากฏตัวในวันนี้ในฐานะเลขาฯ ของรองผู้บังคับการอู๋!
ซวยแล้ว!




[Go To Next Chapter]( ./44.md)