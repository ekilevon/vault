##บทที่ 841 : จางเย่เดือด! (ต้น)
เก้าโมงเช้าวันต่อมา
จางเย่ไปที่มหาวิทยาลัยสื่อฯ อีกครั้ง วันนี้คือวันที่สองของการสอบสัมภาษณ์
“รองศาสตราจารย์จาง มาแล้วเหรอ?”
“อ๊ะ อาจารย์เซวีย มาแล้วเหรอครับ?”
“รองศาสตราจารย์จางน้อยอรุณสวัสดิ์”
“ศาสตราจารย์หวัง อรุณสวัสดิ์ครับ”
“ต่อไปทุกคนก็ถือเป็นเพื่อนร่วมงานกันแล้วนะ”
“ครับผม ยังต้องรบกวนทุกท่านชี้แนะหน่อยล่ะครับ”
พอถึงห้องสอบ เหล่าคณะกรรมการคุมสอบสัมภาษณ์ล้วนทักทายจางเย่ เมื่อวานทุกคนยังเรียกกันหลายชื่อ จางน้อยบ้าง อาจารย์จางน้อยบ้าง แต่ว่าวันนี้ทุกคนล้วนเรียกเขาว่ารองศาสตราจารย์กันเป็นส่วนใหญ่แล้ว การรับตำแหน่งของจางเย่ได้รับการยืนยันและประกาศโดยมหาวิทยาลัยตั้งแต่คืนวาน ผู้รับผิดชอบเรื่องนี้ในมหาวิทยาลัยยังให้สัมภาษณ์กับสื่อแล้วเรียบร้อย ดังนั้นทุกคนจึงเปลี่ยนคำเรียกขานตาม
แน่นอน เมื่อซูหงเอี้ยนมาถึง ก็ยังคงเรียกเขาว่าจางน้อย และต่อให้อาจารย์ซูจะเรียกเขาว่ารองศาสตราจารย์จาง จางเย่ก็คงไม่กล้ารับอยู่ดี นั่นน่ะอาจารย์เขาเชียวนะ
จากนั้นการสอบสัมภาษณ์ก็เริ่มต้นขึ้น
ผ่านไปสามชั่วโมงเต็ม นับเป็นเช้าที่วุ่นวายอีกวันหนึ่ง
……


ตอนเที่ยง
งานสอบเสร็จเรียบร้อย
ซูหงเอี้ยนไม่ทักไม่ทายก็ออกจากห้องสอบไปก่อน
พอจางเย่เรียงข้อมูลผู้เข้าสอบแล้วเสร็จ เงยหน้ามาอีกทีก็ไม่เห็นคนอยู่แล้ว เดิมยังคิดจะไปทานข้าวกับอาจารย์ซู ใครจะคิดว่าอาจารย์ซูช่างรวดเร็วนัก "เอ๋ อาจารย์ซูล่ะ?"
อาจารย์หญิงคนหนึ่ง "ออกไปแล้วนี่คะ?"
กรรมการคุมสอบอีกคน "เห็นคุยโทรศัพท์อยู่นะ ลงไปข้างล่างแล้ว"
จางเย่เองก็ตามลงไปชั้นล่าง สายตาสอดส่องไปมาตลอดทางลงบันไดทั้งสี่ชั้นด้วยความแปลกใจ เมื่อลงมาถึง เขาก็เห็นร่างของอาจารย์ซูหงเอี้ยนห่างออกไปไม่ไกล อาจารย์ซูยืนเผชิญหน้ากับคนผู้หนึ่ง เป็นชายหนุ่มคนหนึ่ง รุ่นราวคราวเดียวกับจางเย่ แม้จะมองเห็นไม่ถนัดนัก แต่แค่ราง ๆ ก็รู้แล้วว่าหน้าตาคงไม่เลว อีกอย่าง...ออกจะคุ้นตาอยู่บ้าง?
นี่มัน?
เขาเดินเข้าไปโดยไม่รู้ตัว
ได้ยินเพียงเสียงอาจารย์ซูกับอีกฝ่ายคุยกัน
อาจารย์ซู "ได้ ครูจะช่วยถามดูให้"
อีกฝ่าย "ขอบคุณอาจารย์มากครับ ลำบากอาจารย์อีกแล้ว"
อาจารย์ซู "เธอเคยก่อเรื่องให้ครูน้อยซะที่ไหนกัน?"
อีกฝ่ายหัวเราะแห้ง ๆ
อาจารย์ซู "แต่ว่าครูไม่รับรองนะว่าจะสำเร็จไหม ยังไงก็ผ่านไปปีหนึ่งแล้ว อีกฝ่ายยังกัดเธอไม่ปล่อย อยู่ในวงการลำบากนะแบบนี้"
อีกฝ่ายกล่าว "ผมทราบครับ คงได้แต่เดินพลางคิดพลาง ที่ผมกลับมาคราวนี้ ก็อยากคิดหาวิธีแก้ปัญหาเรื่องนี้ก่อน"
ซูหงเอี้ยนหัวเราะ "ความจริงเพื่อนร่วมรุ่นของเธอยังมีหน้ามีตาในวงการยิ่งกว่าครูอีก มีอำนาจกว่าครูมากด้วย เรื่องนี้เธอน่าจะลองถามเขาดูนะ ลองแลกเปลี่ยนกับเขา ความจริงไอ้หนูนั่นยังก่อเรื่องยิ่งกว่าเธออีก ล่วงเกินคนก็มากกว่าเธอเยอะ เรื่องนี้เขามีประสบการณ์กว่าเธอแน่นอน สองปีของเขา คือการรับดาบแทงกระบี่ของแท้เลยล่ะ"
อีกฝ่ายส่ายหน้า "อย่าบอกเขาเลยครับ"
ทันใด เสียงหัวเราะของจางเย่ก็แทรกขึ้นมา "อย่าบอกใครนะ?"
อาจารย์ซูและอีกฝ่ายตะลึง
จางเย่มองคนผู้นั้น อีกฝ่ายก็มองกลับมาหาจางเย่ ทั้งสองสบตากันอยู่สองวินาที
จางเย่หัวเราะ "ฉันก็ว่าทำไมคุ้นนัก นั่นสหายหวังเฮ่อมิใช่หรอกรึ ยังไงกัน? มาถึงเมืองหลวงทั้งทีกลับไม่มาทักทายฉัน? โทรหาสักคำก็ไม่มี? ถ้าไม่ใช่ซานซานบอกฉันเมื่อวานล่ะก็ ฉันยังไม่รู้ว่านายกลับมาแล้วนะนี่ หมายความว่าไงกัน? หลบหน้าฉัน?"
หวังเฮ่อยิ้มเยาะ "ฉันถึงกับต้องหลบหน้านายเรอะ? เราสองคนไปสนิทกันตอนไหน?"
จางเย่คิด ๆ ก็พยักหน้าเย้ย "ก็ใช่ เราสองคนไม่สนิทกันจริง ๆ"
หวังเฮ่อมองเขา "นายก็ยังเหมือนเดิม ไม่เปลี่ยนไปเลยจริง ๆ"
"นายเปลี่ยนไปแล้ว" จางเย่ได้ทีก็หยัน "เห็นว่าพอไปล่วงเกินคนเข้า เลยหนีกลับบ้านเรอะ?"
หวังเฮ่อคิ้วกระตุก ยิ้มฝืน ๆ แล้วกล่าว "ฉันหนีอะไรกัน เขาเรียกว่าถอยไปตั้งหลักเว้ย"
จางเย่เบ้ปาก "ก็ตามใจนาย แต่อย่ามาโม้เถอะน่า หนีก็หนี ยังจะตั้งหลักอะไรกัน? ข้ออ้างสวยหรูชัด ๆ!"
หวังเฮ่อกระแนะกระแหนกลับ "น้อย ๆ หน่อยเถอะน่านายน่ะ นายเองก็โดน SARFT ตบซะหน้าหันไม่ใช่เรอะ! บัญชีดำอันดับหนึ่ง ดาราที่มีความประพฤติไม่เหมาะสมน่ะ!"
จางเย่เหลือกตาขาวใส่ "ก็ยังผลักฉันล้มลงไม่ได้! นายล่ะ?"
หวังเฮ่อมองเขาเขม็ง "ตอนนี้ฉันก็กลับมาแล้วไม่ใช่รึไง?"
ทั้งสองต่อปากต่อคำ พบหน้ากันครั้งแรกหลังจากกันสองปีก็เริ่มด้วยการตีฝีปาก ช่วงเวลานี้คล้ายย้อนกลับไปสมัยเรียน ครั้งนั้น ทั้งสองก็วุ่นวายเช่นนี้ วันวันหาเรื่องเหน็บแนมอีกฝ่าย เป็นภาพคุ้นตาในชั้นเรียน
ซูหงเอี้ยนไม่เคยลืม พอฟังทั้งสองโต้กัน เธอก็รู้สึกเหมือนย้อนกลับไปเมื่อตอนนั้นเอง "พวกเธอสองคนนี่นะ!" พลางหัวเราะ
ทันใด จางเย่ก็มองหวังเฮ่อพลัน อ้าแขนออก
หวังเฮ่อหัวเราะฮ่า ๆ เดินกางแขนเข้ามา
ทั้งสองสวมกอดแน่น!
จางเย่ถอนหายใจ "ไม่เจอกันสองปี คิดถึงนายว่ะ!"
หวังเฮ่อยิ้ม "ไม่มีนาย สองปีมานี้ไม่มีใครเถียงกับฉันเลย น่าเบื่อเป็นบ้า!"
จางเย่กล่าว "กลับมาก็ดีแล้ว"
หวังเฮ่อ "อืม กลับมาแล้ว"
ซูหงเอี้ยนยิ้มจนตาหยี "อารัมภ์ความหลังกันจบแล้ว?"
หวังเฮ่อยิ้ม "จบแล้วครับ"
"ไปกันเถอะ หาร้านข้าวนั่งคุยกัน" ซูหงเอี้ยนกล่าว
……


หลังมหาวิทยาลัยมีร้านอาหารเล็ก ๆ ค่อนข้างเก่าแห่งหนึ่ง มีคนไม่มากนัก
ทั้งสามนั่งพร้อมสั่งอาหารสองสามอย่าง ก่อนคุยกันเรื่องสำคัญ
จางเย่จิบชาอึกหนึ่งแล้วกล่าว "เมื่อกี้ที่คุยกันฉันได้ยินนิดหน่อย ต่งซานซานก็บอกฉันมาบ้างเหมือนกัน หวังเฮ่อ สรุปว่านายไปล่วงเกินใครเข้าน่ะ?"
หวังเฮ่อยังไม่อยากพูดถึงนัก "กินข้าวก่อนเถอะ"
จางเย่กลับว่า "ถ้าฉันไม่รู้เรื่องก็แล้วกันไปเถอะ แต่ในเมื่อรู้แล้ว อย่าหลบอย่าซ่อนกันเลยน่า รีบบอกฉันเร็ว ทุกคนจะได้ช่วยกันหาหนทาง"
ซูหงเอี้ยนก็ว่า "บอกเถอะเสี่ยวหวัง"
หวังเฮ่อเงียบไปครู่ ค่อยกล่าว "เป็นเรื่องตอนจบใหม่ ๆ น่ะ ตอนนั้นสถานีโทรทัศน์สถานีวิทยุหลายแห่งเข้ามาหาเด็กใหม่กันตั้งแต่ยังไม่จบ ในชั้นปีของเรา ผลงานของฉันนับว่าไม่เลว ถือเป็นแนวหน้าของชั้นปี ระดับเดียวกับต่งซานซานนั่นแหละ เพราะงั้นพอเราสองคนเรียนจบยังไม่ทันได้รับปริญญาก็หางานได้แล้ว ฉันไปทำสถานีโทรทัศน์เหอเป่ย แน่นอน ไม่ใช่หน่วยงานที่สำคัญอะไรนัก ถึงผลงานฉันจะไม่เลว แต่ก็ไม่ใช่อันดับหนึ่ง พวกเราเองก็ไม่คิดอะไรมาก หลังเรียนจบได้ไปเป็นพิธีกรฝึกหัดก็ไม่เลวแล้ว คนเรียนจบคณะสื่อสารฯ หลายคนยังไม่ได้เป็นพิธีกรด้วยซ้ำ ได้แต่ดิ้นรนไปวัน ๆ ปีสองปีก็ยังไม่หลุดพ้น เพราะฉะนั้นฉันถึงได้ภูมิใจนัก"
จางเย่บ่น "เอาเนื้อ ๆ ไม่ต้องโม้เยอะ ฉันเองก็เป็นคนที่ต้องดิ้นรนกระเสือกกระสนหลังเรียนจบเหมือนกันล่ะน่า"
หวังเฮ่อกล่าว "เอาล่ะ เนื้อก็คือว่าหลังจากที่ฉันได้งาน ก็ไปอยู่ที่สำนักงานใหญ่ของสถานีเหอเป่ยอยู่สามเดือน ตอนนั้นหัวหน้าดีกับฉันมาก คิดว่าฉันดีพร้อมทุกด้าน ก่อนส่งฉันกลับมาทางห้องอัดที่เมืองหลวง รายการที่เรตติ้งดี ๆ หน่อยของสถานีเหอเป่ยก็อัดที่นครหลวงนี่แหละ สถานีโทรทัศน์หลายแห่งก็มีห้องอัดอยู่ที่นี่เหมือนกัน เพราะทางนี้ยังไงก็สะดวกกว่า เครื่องมือก็พร้อมกว่า"
จางเย่ถาม "แล้วไปล่วงเกินใครเข้าล่ะ?"
หวังเฮ่อ "ผู้อำนวยการฝ่ายการผลิตของสถานีโทรทัศน์เหอเป่ยภาคนครหลวง ชื่อกวนหยุนไห่ เป็นหนึ่งในผู้บริหารของสถานีเหอเป่ยด้วย ถึงตำแหน่งจะด้อยกว่ารองหัวหน้าสถานีหน่อย แต่ว่าเงินเดือนก็ได้ถึงระดับรองหัวหน้าสถานีแล้ว เรียกได้ว่าเป็นแนวหน้าของวงการคนหนึ่งเลย"
จางเย่ขมวดคิ้ว เกือบเป็นรองหัวหน้าสถานีเชียวหรือ?
ซูหงเอี้ยนเสริม "กวนหยุนไห่คนนี้ฉันเคยเจอหน้าครั้งหนึ่ง นับว่ามีประสบการณ์สูง ก่อนนี้เคยทำงานกับ CCTV และสถานีอานฮุย ตอนหลังถึงย้ายมาทำงานกับเหอเป่ย กลายเป็นอันดับหนึ่งของภาคนครหลวง ในวงการนี้ถ้าพูดถึงเขา ทุกคนน่าจะรู้จักหมด"
จางเย่พยักหน้า เขาเองก็เคยได้ยินชื่อ
ซูหงเอี้ยนกล่าว "ตอนนั้นฉันก็ขอใครมาช่วยพูดแทนหวังเฮ่อเหมือนกัน แต่ว่าสุดท้ายก็ไม่เป็นผล ไม่ยอมจบ"
จางเย่ "สรุปว่าเพราะอะไร? ไปกุมความลับที่บ้านเขามาเหรอ?" ประโยคหลังเป็นสำนวนคนเมืองหลวง ความหมายก็คือ - นายไปแย่งเมียเขามารึไง?
ซูหงเอี้ยนฟังสำนวนนี้รู้เรื่อง เหลือกตามองบนใส่ "เป็นถึงรองศาสตราจารย์ พูดอะไรแบบนั้น"
หวังเฮ่อยิ้มเจื่อน "อย่าพูดไปล่ะ ก็เกี่ยวกับเรื่องแบบนี้จริง ๆ แต่ไม่ใช่ฉันไปแย่งเมียเขา เมียน้อยเขาน่ะคือหัวหน้าฉันเอง ดูแลแผนกฉันนี่แหละ อดีตเคยเป็นพิธีกรเหมือนกัน ก่อนจะถอยไปแนวหลัง แต่ว่าหน้าตายังสวยอยู่เลย ฉันเพิ่งเข้าทำงาน ไม่รู้เรื่องรู้ราวอะไร เรื่องภายในฉันเองก็มองไม่กระจ่าง หัวหน้าบอกให้ทำอะไรฉันก็ทำ ก็เป็นแค่พิธีกรฝึกหัด ไม่ใช่พิธีกรหลักนี่นะ ทางหัวหน้ามีอะไรฉันก็ต้องช่วยสิ ต่อมาพอเริ่มคุ้นหน้ากัน หัวหน้าหญิงเริ่มไว้ใจ บางทีออกไปนั่งกินเหล้าที่บาร์ก็พาฉันไปด้วย ฉันจึงขับรถให้เธออะไรทำนองนั้น มีครั้งนึงหัวหน้าดื่มซะเมาแอ๋ ยื่นที่อยู่ที่ไหนก็ไม่รู้ ไม่ใช่บ้านของเธอแน่ แต่เธอให้ฉันไปส่งที่นั่น สุดท้ายหลังจากนั้นเธอเลยยิ่งเชื่อใจฉันยิ่งกว่าเดิม ให้ไปรับไปส่งเธอกลางคืนตรงที่อยู่นั้น กำชับด้วยว่าอย่าไปบอกใคร ต่อมาฉันถึงรู้ว่านั่นไม่ใช่บ้านกวนหยุนไห่ แต่ว่าเป็นบ้านชู้รักของเธอ"
จางเย่พูดไม่ออก "ทำไมวุ่นวายขนาดนี้นะ?"
หวังเฮ่อกล่าว "ใช่ไหมล่ะ แล้ววันหนึ่งก็ได้เรื่องจนได้ กวนหยุนไห่จับได้คาหนังคาเขาพอดี ฉัน ผู้หญิงคนนั้น ชายชู้ ยังมีกวนหยุนไห่ พอเจอกัน ก็เกิดลงไม้ลงมือกันขึ้นมา ตอนนั้นเองที่ฉันเพิ่งรู้ว่ากวนหยุนไห่เองก็เป็นคนรักของเธอด้วย ฉันซวยไหมล่ะ? เกี่ยวอะไรด้วยวะ? สุดท้ายกวนหยุนไห่เกลียดหน้าฉันเพราะว่าทุกครั้งที่หัวหน้าหญิงคนนั้นไปบ้านโน้นก็เป็นฉันไปส่ง อีกอย่างเรื่องนี้ถือว่าเป็นความลับในบ้าน กวนหยุดไห่ไม่ออกปากต่อหน้าสาธารณชน แต่ไล่ฉันออกโดยตรง ยังบอกกับในวงการว่านิสัยฉันไม่ดี ไม่มีความสามารถ ใครจะกล้าจ้างงานฉันแล้วต้องไปขัดแย้งกับเขากัน!"
ซูหงเอี้ยนส่ายหน้า "น้ำเน่าเหม็นคลุ้งจริง ๆ"
หวังเฮ่อยิ้มอย่างจนปัญญา "อาจารย์ซู คุณเป็นอาจารย์มาตลอด บรรยากาศการทำงานย่อมแตกต่าง แต่ว่าที่อื่น ๆ ที่ไหนก็ล้วนเป็นเช่นนี้ มีแต่ความวุ่นวาย ความสัมพันธุ์ระหว่างกันยิ่งซับซ้อน"
จางเย่ยิ่งจนคำพูด "เพราะงั้นนายก็เลยกลายเป็นแบบนี้?"
"แหงสิ" หวังเฮ่อโบกมือ "หลังจากนั้นฉันพยายามสมัครงานไปหลายสถานี สุดท้ายไม่มีใครรับ ไม่มีใครติดต่อกลับมาเลย"
ซูหงเอี้ยนกล่าว "สถานีโทรทัศน์ส่วนใหญ่ต้องหาข้อมูลกับทางนายจ้างเก่า พวกเขาต้องเจอทางกวนหยุนไห่ขวางจนไม่กล้าจ้างหวังเฮ่อแน่ ๆ ในเมื่อเขาไม่ใช่พิธีกรดัง ก็ไม่มีเหตุผลจะรับความเสี่ยงนี้อยู่แล้ว"
ฟังอยู่นาน ถึงได้กระจ่างกับเรื่องส่วนใหญ่
จางเย่ว่า "เรื่องนี้ไม่ยุติธรรมกับนายจริง ๆ"
"ก็ไม่น่ะสิ" หวังเฮ่อส่ายหน้าเบา ๆ "แต่ฉันจะไปบอกกับใครได้?"
จากนั้น โทรศัพท์ก็ดังขึ้น
หวังเฮ่อมอง "ซานซานแน่ะ"
รับสาย
เสียงของต่งซานซานดังขึ้นตามสาย "หวังเฮ่อ ฉันถามให้นายแล้วนะ"
หวังเฮ่อ "ขอบคุณมาก เป็นยังไง?"
ต่งซานซานถอนหายใจ "ฉันกับหูเกอลองคุย ๆ ดูแล้ว หัวหน้าแผนกของสถานีโทรทัศน์ดาวเทียมนครหลวงที่ฉันรู้จักก็ลองหยั่งเสียงดูให้ ตอนแรกตัดสินใจว่าจะลองสัมภาษณ์นายดู แต่ว่าสุดท้ายกลับบอกฉันว่า 'ไม่ต้องแล้ว' บอกว่าประวัตินายไม่สวย ทางเหอเป่ยก็ให้คำวิจารณ์นายไม่ดีนัก"
หวังเฮ่อเงียบไปครู่ "ได้ รู้แล้ว ขอบคุณมากซานซาน วันไหนค่อยเลี้ยงข้าวเธอนะ"
ต่งซานซาน "ไม่ต้องหรอก ฉันก็ช่วยอะไรไม่ได้"
"ยังไงก็ต้องเลี้ยงน่า" หวังเฮ่อกล่าว "ขอบคุณมากที่ช่วย"
ต่งซานซานกล่าว "ฉันว่านะ นายบอกกับจางเย่สักคำเถอะ หมอนั่นดังกว่าฉันเยอะ ให้เขาช่วยนายคิดหาวิธี ไม่งั้นฉันจะไปช่วยคุยกับเขาให้ เมื่อวานฉันเล่าเรื่องนายให้จางเย่ฟังคร่าว ๆ ทางโทรศัพท์แล้ว จางเย่เองก็อยากจะช่วย ปากน่ะไม่พูดอะไร แต่ในใจคงคิดอยู่แหละนะ"
จางเย่พอได้ยินก็หัวเราะ "ซานซาน นินทาอะไรฉันอีกแล้ว?"
ต่งซานซานตกใจ "เอ๋ อยู่ด้วยกันเหรอ?"
หวังเฮ่อหัวเราะ "เจอเขาที่มหาวิทยาลัยพอดีน่ะ"
ต่งซานซานยิ้มน้อย ๆ "เอาล่ะ งั้นฉันก็วางใจแล้ว ลองถามเขาดูนะ วางสายล่ะ"
สายวางไป
ซูหงเอี้ยนถามเขา "สถานีโทรทัศน์นครหลวงยังไม่ไหว?"
หวังเฮ่อรับ "ซานซานลองถามให้ผมแล้ว ไม่ไหว"
"ผ่านมาปีกว่าแล้วนะ ยังกัดไม่ยอมปล่อยอีก?" ซูหงเอี้ยนขมวดคิ้ว
หวังเฮ่อยิ้มอย่างจนปัญญา "กะว่าจะเอาผมให้ตายในไม้เดียวน่ะ ไม่เป็นไร เรื่องนี้ความจริงผมก็ทำใจไว้แล้วล่ะ"
ฟังถึงตรงนี้ จางเย่ก็ว่า "เอาล่ะ ก็แค่เรื่องเล็ก ๆ ฉันจะช่วยนายเอง"
หวังเฮ่อมองเขา "นายจะไหวเหรอ?"
"เฮ้ย พูดอะไรของนายน่ะ? ฉันล่ะทนฟังไม่ได้จริง ๆ คิดว่าฉันไหวไหมล่ะ" จางเย่ถลึงตาใส่ เอามือถือของเขาออกมาโทรหาเหยียนเทียนเฟยแห่ง CCTV14
ตู๊ด ตู๊ด
รับสายแล้ว
เหยียนเทียนเฟย "ฮัลโหล? จางน้อย เหอะ ๆ ฉันเพิ่งเห็นข่าวเธอเนี่ย เป็นไง? ได้เป็นรองศาสตราจารย์ที่มหา'ลัยสื่อฯ ด้วย? หลังปีใหม่กลับมาต้องฉลองหน่อยแล้ว"
"แน่นอนครับ" จางเย่ว่า
เหยียนเทียนเฟยถาม "มีอะไรเรอะ?"
จางเย่รับคำ "ผมมีเพื่อนร่วมรุ่นคนหนึ่งจบมาจากมหา'ลัยสื่อฯ เหมือนกัน ตอนนี้กำลังหางานพิธีกร คุณช่วยแนะนำให้หน่อยได้ไหมครับ? ความสามารถไม่เลวแน่นอน ผมรับประกัน"
เหยียนเทียนเฟยไม่ลังเล "เรื่องนี้ไม่ลำบาก เอาล่ะ ส่งเรซูเม่มาให้ฉัน ช่องเราไม่มีตำแหน่งพิธีกร แต่ฉันจะลองช่วยถาม ๆ ช่องอื่นให้"
จางเย่ : "ได้ครับ ขอบคุณครับ"
จางเย่ก็นึกว่าเรื่องราวน่าจะแก้ไขได้ แต่ความจริงกลับไม่เป็นอย่างที่คิด!


[Go To Next Chapter]( ./39.md)