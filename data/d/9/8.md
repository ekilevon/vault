##บทที่ 811 : เริ่มการออกอากาศ (ปลาย)
สำหรับ CCTV1 และคนในวงการบางส่วน คืนนี้ไม่ใช่คืนธรรมดาของพวกเขา CCTV1 อยากรู้ว่า ‘ออกมาเต้น’ จะทำให้พวกเขายังเป็นผู้นำในด้านรายการบันเทิงหรือไม่ สวีอี้เผิง เฉินเหยี่ย และทีมงาน ล้วนรอคอยเรตติ้งยอดวิว คนในวงการเองก็อยากเห็นว่า ‘ออกมาเต้น’ จะสร้างผลกระทบต่อรายการประเภทนี้ต่อไปอย่างไรในอนาคต แน่นอน มีคนอยากดูสารคดีเรื่องแรกที่จางเย่กำกับอย่าง ‘จีนบนปลายลิ้น’ เพื่อทราบว่ารายการนี้เป็นอย่างไร
แต่สำหรับคนทั่วไป คืนนี้ก็เป็นคืนธรรมดาอีกคืนหนึ่ง
บ้างเพิ่งกลับจากโรงเรียน บ้างเพิ่งกลับจากที่ทำงาน ทุกคนเปิดทีวี บ้างแค่อยากแก้เบื่อ บ้างก็เพื่อผ่อนคลาย
ดังนั้นขอถามว่า
วันนี้คือวันธรรมดาวันหนึ่ง?
หรือเป็นวันไม่ธรรมดา?
หรืออาจเป็นวันธรรมดา ที่ไม่ธรรมดาอยู่บ้าง?
เชี่ย มีแต่ผีแม่*น่ะสิถึงรู้! เปลี่ยนเรื่อง!


……
“เริ่มแล้ว!”
“เหอ ๆ เริ่มออกอากาศแล้ว!”
“ในที่สุดก็เริ่มแล้ว!”
“เฉินเหยี่ยขึ้นเวที! หวา! ประมุขฮั่วปรากฏตัว!”
“ฟ่านเหวินลี่ดูอ้วนขึ้นนะ? อย่าบอกนะว่าท้อง?”
“เชี่ย อาจารย์ลี่ลี่ไม่ขึ้นกล้องเลย ช่วยไม่ได้ล่ะนะ เธอเป็นนักเต้น ไม่สนใจหน้าตานี่นา!”
ภายใต้บรรยากาศที่ทั้งตื่นเต้นทั้งน่าสนใจ ‘ออกมาเต้น’ก็ปรากฏบนจอ CCTV1 แล้ว!
บนจอ เฉินเหยี่ยปรากฏตัวบนเวทีด้วยเสียงปรบมือและเฮลั่นของผู้ชมในห้องอัด ทุกคนยืนขึ้น ปรบมืออย่างดังและจริงใจที่สุดเท่าที่ได้!
“ยินดีต้อนรับทุกท่านสู่เวทีของ ‘ออกมาเต้น’ รายการของเราได้รับการสนับสนุนหลักจาก น้ำแร่ฉวนเหอ! ขอบคุณเครื่องใช้ไฟฟ้าหัวลี่และผงซักฟอกลี่ทัว…” เฉินเหยี่ยยืนกลางเวที พ่นโฆษณายาวเหยียดก่อนยิ้มแล้วประกาศ “วันนี้ เรามาพร้อมกับโค้ชสามท่าน เพื่อพบกับเวทีแดนซ์ที่อลังการที่สุดของประเทศ ที่นี่ พวกเราและผู้ชมนับล้านทั่วประเทศจะได้เห็นสิ่งที่เรียกว่า ปาฏิหาริย์!”
เสียงปรบมือดังสนั่น
“เริ่มต้นขอต้อนรับ อาจารย์ฮั่วตงฟาง!”
“ขอต้อนรับ อาจารย์ฟ่านเหวินลี่!”
“ขอต้อนรับ อาจารย์เสิ่นลี่ลี่!”
เหล่าโค้ชยิ้มและโบกมือให้กล้อง
ทุกคนสวมใส่ชุดหรูหรา ดูแล้วทางทีมงานต้องลงทุนไปพอสมควร ไม่ใช่ของถูก ๆ แน่นอน ดูเหมือนจะวัดตัวตัดให้โค้ชแต่ละคนเลยทีเดียว
เวทีถูกตกแต่งอย่างประณีตงดงาม ด้วยอุบัติเหตุที่เวทีถล่ม ทาง CCTV1 จึงใช้งบสร้างใหม่มหาศาลจนเวทีไม่เหลือเค้าเงาของ‘เดอะวอยซ์’อีก เวทีดูใหม่ ดูเจิดจ้าและหรูหรา!
จากนั้นเฉินเหยี่ยก็แนะนำกฏและกติกาในการแข่งขัน
เฉินเหยี่ยเป็นพิธีกรรายการสัมภาษณ์มาก่อน แม้จะทำรายการบันเทิงมาบ้าง แต่ก็ยังอาศัยรายการสัมภาษณ์สร้างชื่อจนได้เป็นพิธีกรรายการคืนส่งปี แน่นอนว่าสไตล์การควบคุมรายการของเฉินเหยี่ยย่อมต่างจากจางเย่!
จางเย่เน้นความตลกขบขัน พรสวรรค์ในการพูดจา และความสามารถส่วนบุคคล สไตล์ของเขาไม่มีใครลอกเลียนแบบได้ เรื่องตลกและความไวในการรับมุกที่เขาแสดงให้เห็นในทอล์คโชว์? ความรู้กว้างขวางในจางเย่พิเคราะห์สามก๊ก? ความเร็วในการพูดที่แสดงให้เห็นใน‘เดอะวอยซ์’? ไม่มีใครเลียนแบบได้ ขอแค่เขาอยู่บนเวที ย่อมเป็นจุดสนใจของทุกคน เป็นแสงที่เปล่งประกายอยู่ในรายการ นี่คือจุดเด่นของจางเย่ ในวงการพิธีกร ถือว่าเป็นสิ่งที่โดดเด่น
ขณะที่สไตล์ของเฉินเหยี่ยคือการเล่นกับผู้ชม เขาเน้นหนักไปกับอารมณ์ของผู้ชม บรรยากาศเวที และปรับตัวกับสถานการณ์ได้ดี ไม่ว่าจะเป็นรายการแบบไหน เขาก็ดึงจุดเด่นออกมาได้เต็มที่ เป็นสไตล์ที่เข็มแข็งและมั่นคง ควบคุมทุกอย่างในกำมือ นี่คือเหตุผลที่ได้เป็นหนึ่งในพิธีกรรายการคืนส่งปี
ไม่กี่นาทีต่อมา
รายการก็เริ่มต้น!
“ต่อไป ขอเชิญผู้เข้าแข่งขันคนแรกขึ้นเวที!”
ภาพตัดไปที่วิดีโอแนะนำตัวผู้เข้าแข่งขัน
“ฉันชื่อฉีฟาง ตั้งแต่เล็กก็ชอบการเต้น ตอนห้าขวบ…”
สำหรับจุดนี้ ‘ออกมาเต้น’เรียนรู้สไตล์การเล่าเรื่องของ‘เดอะวอยซ์’ วงการได้ทำการวิเคราะห์ปัจจัยที่ทำให้‘เดอะวอยซ์’ประสบความสำเร็จแล้ว โมเดลการทำรายการ รวมถึงวิธีการเล่าเรื่องของจางเย่กลายเป็นกรณีศึกษา ทุกคนรู้ว่าทำเช่นนี้ก่อนให้ผู้เข้าแข่งขันขึ้นเวที ช่วยให้ผู้ชมรู้สึกผูกพันและเห็นใจผู้เข้าแข่งขัน กลายเป็นขั้นตอนที่ขาดไม่ได้ นี่คือความชาญฉลาดของจางเย่ ด้วยความสำเร็จของเขา คนอื่น ๆ ย่อมก้าวตาม ไม่มีทางพลาดวิธีประสบความสำเร็จที่ผ่านการพิสูจน์แล้วเช่นนี้ ทว่าออกมาเต้นไม่ได้ลอกทุกอย่างมาจาก‘เดอะวอยซ์’ แต่ผ่านการพิจารณาให้เหมาะสมกับตนเองแล้ว
ผู้เข้าแข่งขันขึ้นเวที
ผู้ชมในห้องอัดส่งเสียงฮือฮาเบา ๆ
ชาวเน็ตเองก็ถกกันอย่างบ้าคลั่ง!
“หา?”
“อ้วนขนาดนี้?”
“แม่นี่หนักสักร้อยแปดสิบชั่งได้มั่ง?”
“เชี่* จะเต้นยังไงน่ะ?”
เสียงเพลงพอเริ่ม การเต้นก็เริ่มต้น
ไม่มีใครคิดว่าผู้เข้าแข่งขันที่ชื่อฉีฟางคนนี้จะเริ่มขยับร่างกายอย่างร้อนแรงในจังหวะแซมบ้า!
ทุกคนมองด้วยความตกตะลึง!
“เชี่* เชี่* เชี่* เชี่* เชี่*!”
“เต้นได้ดีขนาดนี้?”
“สวรรค์ นี่มันจะสุดยอดเกินไปแล้ว!”
“ผู้เข้าแข่งขันคนนี้ใช้ได้!”
บนจอนั้น ฮั่วตงฟางและฟ่านเหวินลี่หันมองหน้ากันด้วยความตะลึง ก่อนกลับไปมองฉีฟางด้วยความยอมรับนับถือ คล้ายจะเตรียมรับผู้เข้าแข่งขันคนนี้เข้าร่วมทีม ทว่าขณะเดียวกัน นักเต้นมือโปรเสิ่นลี่ลี่ก็มองผู้เข้าแข่งขันคนนี้ตาไม่กระพริบ ก่อนลุกขึ้นยืนพร้อมรอยยิ้มและเต้นไปพร้อมกับเธอ!
ผู้ชมบ้าคลั่ง!
บรรยากาศครึกครื้นถึงที่สุด!
เมื่อเป็นรายการประกวดความสามารถ ผู้เข้าแข่งขันคนแรกสำคัญแค่ไหนคงไม่ต้องอธิบาย เรียกว่าเป็นตัวตัดสินรายการ เพราะหากผู้เข้าแข่งขันคนแรกสามารถดึงความสนใจของผู้ชมได้ อย่างนั้นรายการก็ประสบความสำเร็จไปครึ่งหนึ่ง ไม่ต้องสงสัยว่า ‘ออกมาเต้น’ ทำได้แล้ว!
……


บ้านพ่อกับแม่
แม่ดูทีวีก็กล่าว “รายการนี้ไม่เลวนะ!”
พ่อหันมองบุตรชาย “คิดว่ารายการนี้จะดังไหม?”
จางเย่ส่ายหน้า “ผมก็บอกไม่ได้ แต่ว่าไม่แย่แน่นอน สวีอี้เผิงกับเฉินเหยี่ยก็ฉลาด เอาจุดเด่นของรายการเก่าของผมมาใส่ในนี้ด้วย” ความจริงเมื่อเห็น จางเย่ยังประหลาดใจ เขาไม่คิดว่าสวีอี้เผิงกับเฉินเหยี่ยจะทำอะไรดี ๆ ออกมาได้ แต่ว่าหลังรายการออกอากาศ กลับดีกว่าที่เขาคิดไว้มาก!
แม่เขาว่า “ถึงจะห่วย แต่ก็มีผู้ชมมากกว่าสารคดีของแกล่ะ”
“แม่ อย่าพูดงั้นสิ” จางเย่เหลือกตา “ไม่แน่หรอกนะ”
แม่กล่าว “ไม่แน่อะไรกัน? สารคดีของแกมันยังจะสู้รายการบันเทิงได้เหรอ?”
จางเย่หัวเราะ “ทำไมจะไม่ได้? ใครบอกว่ารายการสารคดีจะมีเรตติ้งน้อยกว่าบันเทิงเสมอไป? ดูรายการ‘ออกมาเต้น’เริ่มต้นอย่างคึกคัก แม่อาจจะคิดว่ายอดวิวต้องดี แต่ความจริงมีข้อเสียเปรียบอยู่ รายการโชว์เต้นแบบนี้มีข้อเสียอย่างหนึ่งคือ การเต้นไม่ใช่ทุกคนจะดูรู้เรื่อง ไม่ใช่เรื่องที่คนจะชอบมากนัก เพราะงั้นมีคนชอบรายการนี้แค่ไหน เรื่องนี้ยังต้องเป็นคำถาม ต่อให้ดัง ก็ดังอย่างจำกัด พอถึงขีดจำกัดนั้นก็ไม่มีต่อแล้ว”
โลกใบนี้มีรายการประกวดเต้นไม่มาก รายการใหญ่อย่างออกมาเต้นยิ่งเป็นรายการแรก แต่ว่าในโลกของจางเย่ รายการเต้นมีมากจนจางเย่เห็นข้อดีข้อเสียทั้งสิ้น ดังนั้นเขาจึงนับว่ารู้มากกว่าคนในโลกนี้ว่าข้อด้อยของรายการประกวดเต้นแบบนี้อยู่ที่ไหน นี่คือเหตุผลที่เขาเขียนคำร้องทำรายการไปส่ง ๆ ให้ CCTV1 ตามต้องการ แต่ถึงเวลา เขาก็ไม่ได้อยากจะทำอยู่แล้ว!
แม่ไม่เห็นด้วยนัก “แต่ตลาดรายการสารคดีมันมีคนน้อยนี่นา”
“ความเห็นของแม่คนอื่นต้องเห็นด้วยแน่นอน แต่ไม่ใช่ผม” จางเย่หัวเราะ “คนทั่วไปคงคิดว่าไม่ว่าจะเป็นรายการบันเทิงแบบไหนก็ยังมีคนดูมากกว่าสารคดี แต่ไม่จำเป็นหรอก เพราะรายการผมเป็นเรื่องอาหาร เด็กสามขวบผู้เฒ่าเก้าสิบ มีใครไม่กิน? มีใครไม่ชอบกิน? สารคดีผมอาจจะดูเหมือนมีฐานผู้ชมน้อย แต่ความจริงกลับดูได้ทุกช่วงอายุ อย่าว่าแต่ยอดวิวของผู้ชมรายการสารคดีและวาไรตี้ สารคดีของผมมีคนสนใจมากกว่ารายการเต้นแน่นอน!”
แม่เบ้ปากใส่ “ทำไมฉันถึงไม่อยากจะเชื่อเลยนะ?”
เฉินเฉินส่งเสียง “เหอ เหอ” ใส่
จางเย่ไร้คำพูด เลิกพยายามเปลี่ยนใจแม่ของเขาและคนอื่น ๆ
……


บนเวยป๋อ
กระทู้ ‘ออกมาเต้น’ ได้รับความสนใจอย่างยิ่ง!
“สนุกสุด ๆ!”
“ชอบคนที่สอง! สวยมากเลย!”
“นั่นสิ ผู้หญิงคนนั้นดูดีมาก ต้องดังแน่ ๆ!”
“ฉันว่าคนอ้วนคนแรกเต้นได้ดีกว่านะ! ภาพที่ออกมาปังมาก คนอ้วนเองยังเต้นได้ขนาดนี้เลยเหรอ ช่างเป็นแรงบันดาลใจที่ดี! ฉันตัดสินใจแล้ว พรุ่งนี้จะไปเข้าคลาสแดนซ์!”
“ฉันเรียนด้วย!”
“ชอบสไตล์ของเฉินเหยี่ยจัง ดูติดดินมาก!”
“ประมุขฮั่วไม่ทำให้ฉันผิดหวังเลยจริง ๆ!”
“แดนซ์แบทเทิลของประมุขฮั่วกับฟ่านเหวินลี่นี่ขำจริง ๆ ฮ่า ๆ ๆ!”
“เรตติ้งไม่แย่แน่นอน! ฉันว่าตอนแรกเกิน 1% แน่”
แน่นอนว่ามีคนไม่ชอบรายการนี้เช่นกัน
“ฉันว่าเฉย ๆนะ”
“ไม่ดีเท่า‘เดอะวอยซ์’ แย่กว่าที่คิดไว้นิดหน่อย”
“นั่นสิ ดูแล้วไม่อินอ่ะ ฉันไม่ชอบ”
“รายการเต้นไม่มีทางดึงดูดคนดูได้เท่ารายการร้องเพลงก็จริง แต่อย่างน้อยยอดผู้ชมจากทั่วประเทศสำหรับตอนแรกน่าจะถึง 1% มีรายการแค่ไหนกันที่ทำยอดวิวระดับ 1% ในตอนเปิดตัวได้? ปีนี้มีแต่‘เดอะวอยซ์’มั้ง? หลายตอนต่อจากนี้ น่าจะยิ่งขึ้นไปอีก ดูเหมือนตอนนี้กระแส‘ออกมาเต้น’ก็มีแต่คนพูดถึงในทางที่ดี มีแต่คนดูอยู่นี่”
“ฟังว่า‘ออกมาเต้น’จะถ่ายทอดสดในตอนสุดท้ายด้วย ก่อนนี้ CCTV1 ไม่ยอมให้‘เดอะวอยซ์’ทำ แม้จางเย่จะร้องขอหลายครั้ง แต่‘ออกมาเต้น’กลับได้สิทธิ์นี้ วันสุดท้ายเป็นการถ่ายทอดสด ยอดวิวน่าจะชนะ‘เดอะวอยซ์’ได้จริง ๆ”
“ใครบอกว่าเรตติ้งตอนแรกจะได้สัก 1% นะ? ฉันว่าแค่ 0.5 หรอก”
“ไม่มีทาง 1% ขึ้นแน่นอน! 1.5 ยังพอไหวด้วยซ้ำ!”
“แม่งโคตรไม่ยุติธรรม CCTV1 หนุนหลังรายการ ‘ออกมาเต้น’ ผิดกับ ‘เดอะวอยซ์’ เลย ยอมให้ตอนสุดท้ายทำถ่ายทอดสดด้วยอีก?”
“อะแฮ่ม เมนต์บน เรื่องนี้จะว่า CCTV1 ก็ไม่ได้หรอกนะ นายไม่น่าจะไม่รู้นะว่าอาจารย์จางมีชื่อเสียด้านไหน? มีครั้งไหนบ้างที่เขาถ่ายทอดสดแล้วไม่มีปัญหา? เรื่องที่งานศพคุณพ่อเว่ย การแถลงข่าวที่ SARFT เซี่ยงไฮ้ ล้วนแต่สร้างปัญหาใหญ่โต คนอื่นทำรายการสดได้ แต่ให้อาจารย์จางเย่ทำ? ใครบ้างไม่ขนลุก? ถ้าเป็นนาย นายจะกล้าอนุมัติไหมล่ะ? เพราะชื่อเสียของอาจารย์จางมันย่ำแย่ไง! ย่ำแย่จนทุกคนกลัวเขาหมด!”
“เอ้อ รายการของจางเย่เป็นไงบ้าง?”
“ไม่รู้สิ ยังไม่ดูเลย”
“จะดูสารคดีกันจริงอ่ะ? เชี่ย ของจริง!”
“‘ออกมาเต้น’โฆษณาพอดี ขอแวบไปดูหน่อยสิ ชื่ออะไรละนะ?”
“จีนบนปลายลิ้น”


[Go To Next Chapter]( ./9.md)