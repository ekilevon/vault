##บทที่ 805 : รอดูเรื่องตลก?
คืนนั้น
ที่บ้านของเหยียนเทียนเฟย
คลิปโปรโมตของ “จีนบนปลายลิ้น” ปรากฏขึ้นบนหน้าจอคอมพิวเตอร์ของเหยียนเทียนเฟยโดยพลัน เขาไม่ได้ไปหาดูบนอินเทอร์เน็ต เพราะขณะนี้ในอินเทอร์เน็ตยังไม่ได้ขึ้นอัพโหลด แต่เป็นทีมงาน ‘จีนบนปลายลิ้น’ ส่งมาให้เขา แม้เหล่าเหยียนจะบอกว่าให้จางเย่ตัดสินใจได้ด้วยตนเอง จางเย่ก็ทำอย่างนั้นไม่ได้อยู่ดี สิ่งที่หัวหน้าบอกเขาว่านี่คืองานของเขา แต่เมื่อถึงเวลาจริง ๆ จางเย่กลับชอบให้มีคำเห็นชอบจากหัวหน้ามากกว่า
คลิปเล่นจบแล้ว
เหยียนเทียนเฟยดูซ้ำอีกครั้งหนึ่ง
ไม่นาน เขาก็เริ่มดูเป็นรอบที่สาม คิ้วขมวดเป็นบางครั้งด้วยความสงสัย
เสียงหญิงวัยกลางคนตะโกนจากห้องนั่งเล่น คำพูดดูมีความเหน็บแนมในที “มัวทำอะไรอยู่ตาแก่เหยียน? ทำไมไม่ออกมากินข้าว?”
ประตูเปิด ภรรยาของเขาก้าวเข้ามาในห้อง “ดูอะไรน่ะ?”
เหยียนเทียนเฟยตอบด้วยน้ำเสียงประหลาด “คลิปโปรโมตสารคดีของพวกเราน่ะ”
“ที่จางเย่ลงมือน่ะนะ?” ภรรยาของเขาถาม “ออกมาดีไหม?”
เหยียนเทียนเฟยลังเลอยู่ครู่ก่อนส่ายหน้า “ฉันเองก็ไม่รู้ แต่ว่าสารคดีชิ้นดีดูไม่เหมือนกับของที่พวกเราทำนัก ก่อนหน้านี้ ไม่เคยมีใครถ่ายสารคดีแบบนี้มาก่อน”
ภรรยาของเขาว่า “จะถ่ายยังไง ก็ยังเป็นสารคดี ไม่มีทางกลายเป็นรายการบันเทิงไปได้หรอกมั้ง?”
ได้ยินภรรยาพูดเช่นนั้น เหยียนเทียนเฟยก็ได้แต่ถอนหายใจ “ทำสารคดีครั้งแรกก็ทำออกมาได้ดีขนาดนี้ เฮ้อ ด้วยความสามารถของจางน้อย ให้มาอยู่ที่หน่วยงานเรานับว่าเสียเปล่าจริง ๆ ไอ้พวก CCTV1 มันงี่เง่า ทำคนเสียของหมด!”
……


CCTV1
เนื่องจากการแถลงข่าวของรายการ ‘ออกมาเต้น’ จึงยังมีคนทำโอทีอยู่
ในห้องจัดการแถลงข่าว มีบางคนที่เพิ่งจะคุยเรื่องรายการ ‘ออกมาเต้น’ จบ ‘จีนบนปลายลิ้น’ ก็บังเอิญปล่อยคลิปโปรโมตออกมาพอดี
“หือ?”
“พวกนั้นปล่อยคลิปโปรโมตแล้ว?”
“เล่นสิ ขอดูหน่อย”
“ลองเล่นดู ฉันก็อยากรู้ว่าพวกเขาวุ่นวายกันมาสองเดือน สรุปถ่ายอะไรออกมาได้บ้าง”
พวกเขากดเล่นคลิป ฉายลงบนหน้าจอขนาดใหญ่ของห้องประชุม
บางคนขมวดคิ้ว “อืม ดูจะไม่ใช่วิธีถ่ายทำสารคดีแบบปกตินะ?”
อีกคนกล่าวด้วยความแปลกใจ “ทักษะการตัดต่อ ทักษะการควบคุมภาพระดับนี้ จางเย่มาถึงขั้นนี้ได้ตั้งแต่ตอนไหนกัน? นอกจากทำรายการบันเทิง ยังถ่ายสารคดีเป็น? ดูจากวิธีการถ่ายทอดเนื้อหา หมอนี่จบคณะการกระจายเสียงได้ยังไงกัน? บอกว่าจบสาขากำกับภาพเถอะ! เขา…เขาทำสารคดีครั้งแรกจริงเหรอ?”
นั่นสิ
หมอนี่ทำสารคดีครั้งแรกจริงเหรอ?
ทุกคนล้วนมีคำถามข้อนี้ในใจ
คนเหล่านี้ล้วนเป็นผู้เชี่ยวชาญในวงการ การตัดสินใจของพวกเขาย่อมต่างจากคนอื่น ๆ แค่ไม่กี่ฉาก เขาก็เห็นแล้วว่าผู้กำกับมีฝีมือแค่ไหน บ้างถึงกับคิดว่าถ้าเอาจางเย่มากำกับรายการ “ออกมาเต้น” แทนสวีอี้เผิงกับเฉินเหยี่ยแต่แรกอาจจะยิ่งเหมาะสมกว่าด้วยซ้ำ แม้จะรู้ว่าสวีอี้เผิงเองก็มีความสามารถ แม้จะเห็นว่าสวีอี้เผิงก็พยายามสุดฝีมือที่จะพิสูจน์เรื่องนี้ระหว่างการแถลงข่าว ก็ไม่ได้เปลี่ยนแปลงการตัดสินของผู้คนเรื่องฝีมือการกำกับรายการของจางเย่และสวีอี้เผิง เพราะความสามารถในการกำกับรายการบันเทิงของสวีอี้เผิงยังไม่แน่ชัด แต่จางเย่นั้นไม่ต้องพิสูจน์อีก ทุกคนรู้ดีว่าจางเย่เป็นผู้กำกับมือหนึ่งของรายการโด่งดังในวงการบันเทิง
เจียงหยวนกลับส่ายหน้าน้อย ๆ “ก็แค่ปาหี่หลอกคนดู ข้อแตกต่างเดียวกับสารคดีทั่วไปคือการใช้อุปกรณ์ภาพระดับ HD ทำให้เล่นมุมกล้องซูม แล้วถ่ายลองเทค (1) ได้มากกว่า”
“เป็นอย่างที่รอง ผอ. เจียงว่าจริง ๆ”
“ภาพถึงจะสวย แต่ก็ยังเป็นแค่สารคดี”
“ถึงจะถ่ายทำอาหารออกมาได้น่ากินแค่ไหนก็ไร้ประโยชน์”
พวกเขาเองก็เพิ่งได้เห็นโฉมหน้าที่แท้จริงของสารคดีของจางเย่ ไม่อาจไม่ยอมรับว่า ของจริงแตกต่างกับที่พวกเขาคิดไว้ ทว่าแม้จะต่างกับที่พวกเขาคิดไว้ ตั้งแต่จางเย่ถูกย้ายไป CCTV14 ก็ไม่มีใครมองเขาเป็นคู่แข่งอีก ทุกวันนี้จางเย่ถูกผลักตกไปยังช่องสารคดีบ้านนอกที่มียอดผู้ชมน้อยที่สุดใน CCTV แล้ว หมดสิทธิ์ประชันกับพวกเขาอีก แม้ว่าเขาจะเป็นผู้กำกับรายการบันเทิงที่ยอดเยี่ยมที่สุดในประเทศก็ตาม
……


ทีมรายการ “ออกมาเต้น”
ทุกคนกำลังดูคลิปโฆษณาของช่องสิบสี่ด้วยความอยากรู้
สวีอี้เผิงหัวเราะ “ก็งั้น ๆ”
เฉินเหยี่ยพอดูแล้วก็ว่า “ผมยังคิดว่าจะมีอะไรแปลกใหม่ แต่ถึงจะใช้มุมกล้องแปลกไปบ้าง ถึงจะใช้กล้อง HD ก็ยังไม่มีอะไรนอกจากเป็นแค่สารคดีอยู่ดี”
ก่อนนี้ พวกเขาบางคนยังกังวลว่าจางเย่จะใช้เงินมหาศาลจ้างดาราดังมาทำรายการสารคดีบันเทิง แต่บัดนี้พวกเขาทราบแล้วว่าคิดมากไป จางเย่ทำสารคดีจริง ๆ ไม่ว่าจะแตกต่างกับคนอื่นแค่ไหน สารคดีก็ยังคงเป็นสารคดี ไม่มีค่าพอให้สนใจ
……


ขณะเดียวกัน
ในอินเทอร์เน็ต ชาวเน็ตจำนวนมากก็ได้ชมคลิปโปรโมตสารคดี ‘จีนบนปลายลิ้น’ แล้วเช่นกัน
“หือ สารคดีของผู้กำกับจางมาแล้ว!”
“อาจารย์จางหายไปสองเดือนแล้ว! ฉันแทบจะลืมหน้าเขาแล้วนะเนี่ย!”
“จางเย่กลับมาแล้ว?”
“เชี่ย เขาจะทำสารคดีจริงสิ? คิดว่าข่าวลือซะอีก!”
“ก็ไปถ่ายแล้วจริง ๆ ไม่ใช่รึไง รายการใหม่ที่กำลังจะออกอากาศน่ะ ‘จีนบนปลายลิ้น’? ชื่อประหลาดแฮะ ดูไม่น่าสนใจเลย”
“ฉันว่าออกจะดี มุมกล้องสวยมากนะ”
“ชัดสุด ๆ ถ่ายด้วยกล้อง HD?”
“มีคนเอากล้อง HD ไปถ่ายสารคดีจริง ๆ? สิ้นเปลืองว่ะ!”
“ฉันว่าก็ดีนะ ฉันไม่รู้เรื่องสารคดีมาก อะไรดีไม่ดีก็ไม่รู้ ใครมันจะไปมีเวลาดูกัน แต่ว่าในเมื่อเป็นงานของจางเย่ ต่อให้ไม่น่าสนใจแค่ไหน ฉันก็ต้องดูสักรอบล่ะ ถ้าเป็นคนอื่นล่ะก็ ฉันไม่เหลือบแลหรอก!”
“นั่นสิ งานใหม่ของจางเย่ต้องดูแน่นอน แต่ก็ไม่คาดหวังอะไรมากหรอกนะ”
“ฉันก็ยังไม่ดูอยู่ดี ฉันชอบรายการวาไรตี้มากกว่า ช่วงนี้ฉันรอรายการ ‘ออกมาเต้น’ นี่แหละ ประมุขฮั่วจะออกหน้าจอในฐานะโค้ชนี่”
ข้อเท็จจริงได้พิสูจน์แล้วว่าจางเย่มีฐานแฟนคลับขนาดใหญ่ แม้หายหน้าไปสองเดือนเต็ม แม้ไม่มีใครสนใจงานสารคดีจริง ๆ จัง ๆ แต่เมื่อคลิปโปรโมต ‘จีนบนปลายลิ้น’ ปรากฏ ทุกคนก็ยังให้ความสนใจอย่างกระตือรือร้น นี่คือดาราในระดับ B อย่าว่าแต่จางเย่ไม่ใช่ดาราระดับ B ธรรมดา ด้วยผลงานอันเป็นตำนานของเขา แม้แต่ดาราอันดับหนึ่งในระดับ B ก็ยังสู้เขาไม่ได้!
เหยาเจี้ยนไฉช่วยแชร์
ต่งซานซานเองก็ช่วยกดไลค์
เหล่าผู้เข้าแข่งขันเดอะวอยซ์ที่มีชื่อเสียงอยู่ในขณะนี้ได้ด้วยการบ่มเพาะของจางเย่ก็ช่วยแชร์ต่อ ๆ กันไป ถ้าไม่ใช่เรื่องที่จางเย่มีปัญหากับ CCTV1 จนดาราดังหลายคนต้องคิดทบทวนเรื่องนี้บ้าง ย่อมมีคนเข้ามากดไลค์มากกว่านี้แน่นอน
แน่นอนว่าฟ่านเหวินลี่ไม่ใช่คนที่สนใจอะไรเช่นนี้ เธอไม่สนใจว่าขณะนี้กำลังทำงานร่วมกัน CCTV1 ยังออกมาอวยพร “หวังให้สร้างผลงานอีกครั้ง”
ชาวเน็ตเข้ามาคอมเมนต์อย่างต่อเนื่อง
“สร้างผลงานอีกครั้ง? อาจารย์ฟ่านช่างมีอารมณ์ขัน!”
“นั่นสิ คราวนี้ไม่มีทางแน่นอน!”
“ผลงานของอาจารย์จางที่ได้ยอดวิวทั่วประเทศ 2% นั่นน่ะ คราวนี้ในมือเขาเหลือแค่สารคดี จะสร้างผลงานอะไรได้?”
“แต่เจ๊ฟ่านยังคงยอดเยี่ยม ทำงานให้กับ CCTV1 ก็ยังไม่ลืมที่จะอวยพรให้ผู้กำกับจาง ขอไลค์!”
“อาจารย์ฟ่านมีคุณธรรม! ไม่เหมือนผู้เข้าแข่งขันเดอะวอยซ์บางคน รู้ ๆ กันว่าผู้กำกับจางให้โอกาส พอทราบว่าผู้กำกับมีปัญหากับเดอะวอยซ์ก็แสร้งทำเป็นไม่รู้จักเสียอย่างนั้น ใช้ได้ที่ไหน!”
“ไม่ต้องว่าพวกเขาหรอก CCTV1 ใหญ่ขนาดนั้น”
“อาจารย์จางถูกบีบเข้าตาจนแล้วสินะ!”
ขณะนั้น ภาพโปสเตอร์ของ ‘จีนบนปลายลิ้น’ ก็ปล่อยออกมาพอดี
พอชาวเน็ตเห็นโปสเตอร์ ก็เริ่มเอ่ยชมเชยกันอีกครั้ง เห็นว่ามีความเป็นศิลปะ แต่เมื่อเห็นตัวอักษรบนโปสเตอร์ ทุกคนก็ตะลึงแล้ว!
นี่มันอะไรกัน?
จะเอาแบบนี้กันจริง ๆ หรือ?
ด้านข้างสโลแกนบนโปสเตอร์ มีประโยคเล็ก ๆ สีดำ “สิบธันวาคมสองทุ่ม พบกันนะครับ”
“วันที่สิบ? สองทุ่ม?”
“จะเป็นลม ทำไมคุ้น ๆ จังวะ?”
“แม่งไม่ใช่วันเปิดรายการ ‘ออกมาเต้น’ หรอกเหรอ?”
“เชรด! ‘จีนบนปลายลิ้น’ กับ ‘ออกมาเต้น’ ตีกันแล้ว! จางเย่หาเรื่อง CCTV1 อีกแล้ว! ใครบอกฉันหน่อยสิว่านี่มันไม่จริงน่ะ!”
“เป็นลม ผู้กำกับจางบ้าไปแล้ว!”
“จางเย่เพิ่งกลับเมืองหลวงไม่ใช่เหรอ? เพิ่งกลับมาก็ก่อเรื่องแล้ว?”
“นี่แหละวิถีแห่งจางเย่! ก่อนนี้ก็เหมือนกัน อยากโดนตอกหน้า? ฉายาจอมตอกหน้าจางไม่ได้มาเล่น ๆ นะเว้ย!”
“เชี่ย ตอกหน้ากะผีน่ะสิ ออกอากาศเวลาเดียวกัน? นี่มันส่งตัวเองไปให้เขาตอกหน้าถึงที่ต่างหาก!”
“นั่นน่ะสิ ผู้กำกับจางคิดอะไรอยู่น่ะ?”
“รายการสารคดีมันจะไปเอาอะไรมาชนะรายการบันเทิงได้?”
“พวกเราคิดมากไปหรือเปล่า? หรือว่าความจริงแล้วไม่มีเรื่องแบบนี้? แค่บังเอิญ?”
“บังเอิญตรงไหนกันฟระ!”
แฟนคลับของจางเย่ตะลึง
ชาวเน็ตที่รอดูเรื่องสนุกก็ตะลึง
เมื่อข่าวนี้ออกมา ก็กลายเป็นประเด็นแพร่กระจายอย่างรวดเร็ว!
……


มือถือของจางเย่ดังขึ้นอย่างรวดเร็ว
เสียงปลายสายคือหูเฟยผู้ตกตะลึง “จางน้อย นายจะทำอะไร?”
จางเย่หัวเราะ “ผมไม่ได้จะทำอะไรสักหน่อย”
หูเฟยกล่าว “ไม่ทำอะไรแต่จะออกอากาศรายการวันเดียวกับ ‘ออกมาเต้น’ เนี่ยนะ?”
จางเย่ยังกระเซ้า “งั้นคุณว่าผมจะทำอะไรล่ะครับ?”
หูเฟย “ฉันจะไปรู้กับแกเหรอไอ้เด็กนี่!”
ไม่นานก็เป็นสายจากต่งซานซาน
ต่งซานซานต่อสายติดก็ถาม “คุณเพื่อนเจ้าขา จะเล่นอะไรเจ้าคะ?”
“ไม่ได้เล่นอะไรสักหน่อย” จางเย่ตอบกลับยิ้ม ๆ
เงียบสายไปพักใหญ่ หลังเธอใช้เวลาใคร่ครวญ ต่งซานซานจึงกล่าว “อย่าบอกฉันเด็ดขาดนะว่าเธอจะแข่งยอดวิวกับ ‘ออกมาเต้น’ น่ะ?”
จางเย่ไม่ตอบตรง ๆ “คิดว่าไงล่ะ?”
ต่งซานซานกล่าว “ฉันจะไปรู้ได้ไงว่านายคิดยังไง อย่าบอกฉันอีกนะว่าบังเอิญ?”
จางเย่หัวเราะฮ่า ๆ ลั่น “ก็แค่บังเอิญน่า”
ต่งซานซาน “วันเวลาออกอากาศเดียวกันเป็นแค่เหตุบังเอิญ ถามใครก็ไม่มีใครเชื่อ”
อย่างไรเสีย ตอนนี้พูดอะไรก็ไม่ทันแล้ว วันถูกกำหนดไว้ ไม่มีใครเปลี่ยนแปลงได้อีก
โลกออนไลน์กลายเป็นสมรภูมิ
ในวงการเองก็เกิดการถกเถียงกัน
บ้างก็หยันว่าจางเย่มั่นใจจนเกินไป บ้างก็รอชมความวุ่นวายด้วยความยินดี ดูเหมือนวันนี้ ทั่วโลกกำลังรอให้จางเย่กับช่องสารคดี CCTV กลายเป็นเรื่องตลก!




***************************************************************************************************
Long Take - การถ่ายทำซีนยาวๆ แบบต่อเนื่อง โดยที่ไม่มีการคัตหรือตัดต่อ






[Go To Next Chapter]( ./3.md)