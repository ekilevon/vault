##บทที่ 826 สวรรค์!
ขณะเดียวกัน
BTV
คนของทีมรายการ ‘เซียนเกะเป๊ะเนื้อ’ กำลังจัดงานฉลอง เพื่อนร่วมงานเก่าหลายคนของจางเย่ก่อนหน้านี้ยังคงนึกเสียใจกับ ‘ปลายลิ้น’ เสียดายแทนจางเย่อยู่ไม่หาย
“อีกนิดเดียวแท้ๆ” เสียวหลวี่กำหมัดแน่น
ต้าเฟยเอ่ย : “ถ้าสัปดาห์ก่อนโชคดีกว่านี้อีกสักหน่อย ‘ปลายลิ้น’ คงไม่ได้เป็นแค่ที่หนึ่งร่วมหรอก คงได้เขียนประวัติศาสตร์ใหม่ของสารคดีที่ไม่เคยมีมาก่อนจริงๆ แค่อีกนิดเดียวเอง!”
โหวเกอว่า : “เฮ้อ ตอนนี้ ‘ออกมาเต้น’ ลุกโชติช่วง ‘ปลายลิ้น’ ก็ไม่มีโอกาสแล้ว”
ต่งซานซานกลับนึกสงสัย : “ทำไมเรตติ้งของ ‘ปลายลิ้น’ ถึงออกมาช้ากว่ารายการอื่นนะ? แล้วยังต้องช้าขนาดนี้ด้วยเหรอ? นี่มันผิดปกติไปหน่อยไหม?”
ตอนนี้เอง โทรศัพท์ของหูเฟยดังขึ้น
หลังจากที่รับสายนี้ หูเฟยก็ตกตะลึงไป เมื่อวางสายเสร็จ ก็นิ่งอึ้งอยู่นาน
“หือ?”
“พี่หู?”
“พี่หู มีอะไรเหรอ?”
เสียวหลวี่ ต้าเฟย และคนอื่นๆพากันถาม
คนอื่นในทีมอีกสิบกว่าชีวิตก็พากันมองมา
หูเฟยมองหน้าทุกคน กล่าวด้วยลำคออันแห้งผาก “ เรตติ้ง ‘จีนบนปลายลิ้น’ ตอนที่สามคือ —— 2.36%! อันดับเรตติ้งรายการทีวีประจำวัน ประจำสัปดาห์ ประจำเดือน นอกจากรายการข่าวแล้ว…...เป็นที่หนึ่งของประเทศ!”
ออฟฟิศซึ่งจัดงานเลี้ยงที่คึกคักวุ่นวายอยู่เมื่อครู่พลันเงียบสงัดราวกับป่าช้าไปในบัดดล!
……


สถานีโทรทัศน์แห่งหนึ่ง
ทีมรายการ ‘ร้องเก่ง’
“ป่ะ จัดงานฉลอง! กินเลี้ยงมื้อใหญ่!”
“หัวหน้าช่างหลักแหลม! ฮ่ะฮ่า!”
“สัปดาห์หน้าพวกเราจะชิงอันดับขึ้นไปอีก”
“โชคยังดีที่ ‘ออกมาเต้น’ สัปดาห์นี้พลุแตก คว้าเรตติ้ง 1.52%ไปครอง ไม่งั้นหน้าตารายการบันเทิงเรา คงต้องไปอยู่ใต้ฝ่าเท้าสารคดีกันหมดแล้ว”
“เป็นเรื่องที่ไปไม่ได้อยู่แล้ว”
“ใช่ ปาฏิหาริย์สัปดาห์ก่อนไม่มีทางเกิดเป็นครั้งที่สองหรอก”
“จางเย่ทำสารคดีได้ขนาดนี้ ที่จริงก็ฝืนฟ้ามากแล้ว พวกเขาอย่างหวังที่หนึ่งเลย แต่ถ้าเป็นที่สองที่สามค่อยมีลุ้นได้แน่”
ทันใดนั้นมีคนพูดขึ้น : “อันดับเรตติ้งรายการโทรทัศน์วันศุกร์ทั่วประเทศส่งมาแล้ว”
“ฮะ ทำไมช้าขนาดนี้ล่ะ?”
“เพราะสถิติ ‘ปลายลิ้น’ เพิ่งออกน่ะสิ”
“ดูหน่อยพวกเราได้ที่เท่าไหร่”
จากนั้น เมื่อได้เห็นตารางอันดับเรตติ้งวันศุกร์ทั่วประเทศ ในออฟฟิศนี้ก็พลันตกอยู่ในความเงียบกริบ
……


ปักกิ่งไทมส์
แผนกคอลัมน์บันเทิง
สตาฟสื่อหลายคนกำลังเขียนบทความพลางหัวเราะพูดคุย
“เรตติ้งอันดับหนึ่งของ ‘ออกมาเต้น’ คราวนี้ ไม่รู้แฟนคลับจางเย่จะโวยวายยังไงบ้างนะ เฮ้อ ในอินเทอร์เน็ตคงนองเลือดกันวุ่นวายอีกแน่”
“พวกแฟนคลับนั่นก็เหมือนกับจางเย่ ตัวปัญหาจริงๆ!”
“รีบเขียนเถอะ อีกเดี๋ยวต้องส่งแล้ว ต้องให้ทันข่าวรอบเย็นนี้นะ”
“รับทราบ เขียนได้ครึ่งหนึ่งแล้วล่ะ”
“พาดหัวข่าวนี้เอาเป็น ‘ออกมาเต้นคว้าอันดับหนึ่งมาอย่างองอาจ’ ดีไหม?”
“ใช้ได้ เอาอันนี้ก่อนแล้วกัน”
“หึหึ เฉินเหยี่ยอดทนอยู่ตั้งหลายปี ในที่สุดก็คว้าที่หนึ่งนี้ได้แล้ว ครึ่งปีก่อนยังโดน ‘เดอะวอยซ์’ กด โดนจางเย่บีบอีก ตอนนี้จางเย่ถูกอัปเปหิไปอยู่ช่องสารคดี ที่CCTVก็ไม่มีคนแข่งอะไรกับเฉินเหยี่ยได้แล้ว”
“ส่วนสวีอี้เผิงก็ได้ขึ้นมาเป็นผู้นำในสนามรายการบันเทิงจนได้ล่ะ”
ในตอนที่รู้เรตติ้งของ ‘ออกมาเต้น’ นั้น ที่จริงเหล่านักข่าวก็เริ่มเขียนบทความไว้แล้ว พาดหัวข่าวก็คิดไว้เป็นรูปเป็นร่างเรียบร้อย ไม่มีใครคิดว่าจะมีความเป็นไปได้อย่างอื่นอีกแล้ว
แต่ตอนนั้นเอง ประตูบานหนึ่งในออฟฟิศก็เปิดออก
“หยุดมือกันให้หมด” คนที่มาเป็นชายวัยกลางคนผู้หนึ่ง
“อ๊ะ”
“หัวหน้าบก.?”
“หยุดมือ?”
“ทำไมล่ะ?”
ทุกคนต่างฉงน
หัวหน้าบรรณาธิการมองไปทางพวกคนที่กำลังเขียนบทความอย่างเห็นใจ “เรตติ้งอันดับหนึ่งทั่วประเทศคราวนี้ไม่ใช่ ‘ออกมาเต้น’ แต่เป็น ‘จีนบนปลายลิ้น’”
นักเขียนทุกคนโกลาหล!
“อะไรนะ?”
“เป็นไปไม่ได้!”
“หา? คุณว่าไงนะ?”
“ ‘ปลายลิ้น’ ? ที่หนึ่งคือ ‘ปลายลิ้น’ ??”
……


บริษัทเครื่องดื่มยี่ห้อหนึ่ง
ในออฟฟิศผู้จัดการทั่วไปกำลังอลหม่าน!
“ ตอนแรกที่ ‘ปลายลิ้น’ จะขายโฆษณาติดต่อมาทางใคร?”
“ผู้จัดการหาน คะ...คือ ทางผมเองครับ”
“ตอนนั้นพวกเขาเรียกเท่าไหร่?”
“เหมือนจะ สองสามล้าน”
“นายจะบ้ารึไง? หา? บ้าไปแล้วเรอะ?”
“ผะ…...ผมไม่รู้นี่นาว่าสารคดีจะฮิตได้ขนาดนี้น่ะ”
“ฉันจะบอกอะไรให้นะ! ว่านั่นคือรายการของจางเย่! มีชื่อนี้อยู่ ต่อให้เขาถ่ายหมาเบ่งขี้ เรตติ้งก็ยังออกมาดี! โอกาสแบบนี้นายดันปล่อยให้หลุดมือไปได้! แล้วจะมีผู้จัดการแผนกโฆษณาอย่างนายไว้ทำซากอะไร?”
ตอนแรกที่ ‘ปลายลิ้น’ เพิ่งจะถ่ายเสร็จ จางเย่กับทีมงานก็เคยติดต่อหาโฆษณาถึงที่ หลายคนล้วนเคยร่วมงานกับพวกเขามาก่อน ทว่าในเวลานั้นใครๆต่างก็รู้ว่าไม่มีคนดูสารคดี อย่าว่าแต่โฆษณาสองสามล้านเลย ล้านเดียวพวกเขาก็ไม่พิจารณาแล้ว ดังนั้นเมื่อได้เห็นว่าเรตติ้ง ‘ปลายลิ้น’ ในสัปดาห์นี้แหกสวรรค์เสียยิ่งกว่าสัปดาห์ที่แล้ว พุ่งไปถึง 2.36% เหล่าบริษัทโฆษณาหลายแห่งที่ ‘ปลายลิ้น’ เคยติดต่อไปก่อนหน้านี้ล้วนแต่ตาสว่าง!
พวกเขาได้แต่นิ่งเงียบ
และทำได้แค่นิ่งเงียบ
……


คนในวงการที่ทำงานด้านวงการโทรทัศน์และวงการสื่อคือกลุ่มคนแรกสุดที่รู้ข่าว ปฏิกิริยาตอบสนองของทุกคนล้วนคล้ายคลึงกัน คนวงในทั้งหมดทุกๆคนที่ได้รู้ข่าว ต่างรู้สึกว่าตนเองสติแตกไปแล้ว คนรอบข้างก็สติแตก โลกทั้งใบล้วนสติแตก!
เป็นไปได้ยังไง!
เกิดขึ้นได้ยังไงกัน!
ทำไปได้ยังไง!
จากนั้นไม่นาน ข่าวก็แพร่ระเบิดไปทั่วอินเทอร์เน็ต!
อันดับเรตติ้งวันศุกร์ทั่วประเทศถูกเปิดเผยแล้ว!
ผู้คนและชาวเน็ตทั้งหลายนั้นไม่ต่างอะไรกับพวกคนในวงการนับไม่ถ้วน หลังจากที่ได้รู้เรตติ้งของ ‘ออกมาเต้น’ ก็เข้าใจไปว่าเรตติ้งเป็นที่แน่นอนไม่มีอะไรเปลี่ยนแล้ว ดังนั้นเมื่อได้เห็นอันดับนี้ หลังจากที่ได้เห็นชื่อ ‘จีนบนปลายลิ้น’ ถูกเขียนไว้ตรงอันดับหนึ่ง สามารถจินตนาการได้เลยว่าจะอกสั่นขวัญแขวนกันขนาดไหน!
เรตติ้ง ‘จีนบนปลายลิ้น’ 2.36% !
เมื่อเทียบกับตัวเลขเรตติ้ง 1.52% ของตอนที่สองซึ่งยาวมากของ ‘ออกมาเต้น’ แล้ว ยังสูงกว่าถึง 0.8% !!
ระยะห่างระหว่างที่หนึ่งกับที่สองซึ่งต่างกันขนาดนี้แสดงให้เห็นว่าทั้งสองฝ่ายนั้นนำมาเทียบกันไม่ติดเลยแม้แต่น้อย!
นี่คือการถล่ม!
คือการถล่มราบคาบ!
คือการจิกหัวลากมาตบกลางสี่แยก!
ใช่แล้ว เป็นสารคดีที่ลากรายการวาไรตี้มาตบกลางสี่แยกนั่นเอง!!
ชาวเน็ตเองก็ล้วนบ้าคลั่ง!
“เชี่*!”
“ตาฉันบอดแล้ว!”
“ตาฉันก็บอดแล้ว!”
“นายแม่*ก็ดุฉิ*หายเลย!”
“โคตรเจิดจ้า! แสบทรวง! ใครก็ขวาง ‘ปลายลิ้น’ ไว้ไม่ได้! ใครก็หยุดจางเย่ไม่อยู่แล้ว!
“2.36%? สวรรค์!”
“เ*ดดดดด ‘เดอะวอยซ์’ เป็นรายการบันเทิงเรตติ้งอันดับหนึ่งของประเทศในช่วงหลายปีที่ผ่านมา ตอนที่ได้เรตติ้งสูงที่สุดของ ‘เดอะวอยซ์’ ก็คือคืนชิงแชมป์รอบสุดท้าย——2.45% เป็นสุดยอดเรตติ้งสูงสุดในช่วงหลายปีมานี้เลย! จนเพิ่งจะสร้างประวัติศาสตร์กลายเป็นตำนานไปได้ไม่นานเอง! แต่ตอนนี้? ภาพยนตร์สารคดี สารคดีที่เพิ่งฉายได้แค่สามตอน เรตติ้งแม่*ถึง 2.36% แล้ว!?”
“ หรือ ‘ปลายลิ้น’ จะมีเวทมนต์อะไรกันนะ?”
“น่าจะถามว่าจางเย่ใช้เวทมนต์อะไรกันมากกว่า!”
“หรือ ‘ปลายลิ้น’ จะแซง ‘เดอะวอยซ์’ ? สารคดีที่ไม่เพียงคว้าอันดับหนึ่งของประเทศในสัปดาห์ถัดมา ยังแม่*จะแซงรายการวาไรตี้เรตติ้งระดับประวัติศาสตร์เรตติ้งด้วย? บ้าแล้ว! บ้าไปแล้วชัดๆ!”
“ฉันก็ว่าแล้วทำไมจางเย่ถึงเลือกฉายวันศุกร์-เสาร์ ที่แท้ก็เพราะจางเย่ไม่ได้เห็น ‘ออกมาเต้น’ เป็นคู่มือแต่แรกแล้วนี่เอง! เขาต้องการทำลายสถิติที่ตัวเองสร้างเอาไว้! ใช่แล้ว รายการที่ฝ่าฝืนลิขิตสวรรค์อย่าง ‘เดอะวอยซ์’ นั่นไง จิตวิญญาณของคนที่จะทุบเรตติ้งอย่างนี้ได้…...ก็ดูจะมีแต่ตัวจางเย่เองเท่านั้นที่ทำได้! แต่ฉันคิดถึงเรื่องที่ไม่มีใครคิดมาก่อนแน่นอน ว่าจางเย่จะเอาสารคดีมาเขียนเป็นประวัติศาสตร์หน้าใหม่! นี่มันบ้าไปแล้ว!......แต่ว่า แต่เขาก็เกือบจะทำได้แล้วจริงๆ! เขาขาดอีกแค่ก้าวเดียวจริงๆ! เ*ด! จางเย่นายแม่*เป็นคนดุร้ายแห่งยุคเลยจริงๆว่ะ!”
“จางเย่ต้องบ้าแน่!”
“ใครช่วยบอกฉันทีว่านี่เรื่องจริงใช่ไหม?”
“อาจารย์จาง ทำไมดุอย่างนี้ล่ะคะ!”
“ไม่รู้ว่าตอนนี้CCTV1 จะรู้สึกยังไง! หน้าสั่นไปหมดแล้วมั้ง?”
“บีบคั้นจางเย่ เสือกไสจางเย่ ไม่รู้พวกนั้นจะเสียใจภายหลังบ้างไหม เพียงเพื่อค่าลิขสิทธิ์ข้ามชาติของ ‘เดอะวอยซ์’ ? พอมาดูตอนนี้แล้วน่าขำสิ้นดี! ถ้าหากว่าปล่อยจางเย่ไป อย่าว่าแต่ค่าลิขสิทธิ์เล็กน้อยเลย คงได้กลับมาไม่รู้กี่สิบเท่า! พวกจางเย่ไปอยู่ช่องสารคดีที่อาม่าไม่แลอาเจ็กไม่รักแล้วยังทำรายการออกมาตอกหน้าเรตติ้งรายการวาไรตี้ทั้งบางได้ ยิ่งถ้าเขาได้ทำรายการวาไรตี้นะ! ‘ปลายลิ้น’ คราวนี้ทำเงินได้ตั้งเท่าไหร่? อาจจะเทียบกับ ‘เดอะวอยซ์’ แล้วไม่ต่างกันก็ได้!”
“CCTV1 งี่เง่าเป็นบ้า!”
“นั่นสิ ไอ้คนพวกนั้นแม่*โง่ชะมัด!”
“ฮ่าๆๆ CCTV1คงจะยืนกรานว่าไม่เสียใจภายหลังหรอกแน่นอน แต่ใครๆก็รู้ทั่ว ไม่ต้องบอกก็รู้ ว่าตอนนี้พวกนั้นคงช้ำใจจนหน้าเขียวไปหมดแล้ว!”
“ตอนนี้ฉันอยากรู้ล่ะว่าพวกเฉินเหยี่ยจะทำหน้ายังไง”
พวกแฟนคลับเฉินเหยี่ยและแฟนคลับ ‘ออกมาเต้น’ ที่โหวกเหวกดีใจอยู่เมื่อไม่กี่นาทีก่อนต่างเงียบกริบกันไปหมดแล้ว ไม่มีคนตอบ
เหล่าชาวเน็ตถูกข่าวนี้เขย่าขวัญจนร้องโหยหวน!
พวกดาราทั้งหลายก็เช่นกัน!
เหยาเจี้ยนไฉเหวอ!
จางเสียเหวอ!
ฟางเว่ยหงเหวอ!
ฟ่านเหวินลี่กับเฉินกวงก็เหวอ!
ผู้กำกับชั้นแนวหน้าในวงการสารคดีหลายคนพากันโพสต์เวยป๋อ
ผู้ได้รับรางวัลสารคดียอดเยี่ยมคนก่อน : “เก่งเกินไปแล้ว!”
ผู้กำกับ ‘ชีวิตกับวิทยาศาสตร์’ สารคดีชื่อดัง “ยินดีกับจางเย่ ยินดีกับ ‘ปลายลิ้น’ ! พวกคุณสุดยอด! ดีใจแทนพวกคุณจากใจ! ดีใจแทนสารคดี!”
เส้าฉือผู้กำกับสารคดีที่เคยปฏิสัมพันธ์กับจางเย่บนเวยป๋อก็โพสต์ว่า : “เรตติ้งสารคดีจะมีวันที่ถล่มรายการบันเทิงได้ราบคาบจริงๆหรือ? ผมเพ้อไปรึเปล่า!”
ใช่แล้ว หลายคนรู้สึกว่าตนเองละเมอเพ้อไป เพราะมันช่างเกินจริงเหลือเกิน!
ภาพความรู้สึกนี้ ช่างเหมือนกับฝัน จางเย่ทำในสิ่งที่คนรุ่นก่อนทำไม่ได้ เขาประสบความสำเร็จในเรื่องที่ผู้กำกับสารคดีทั้งหลายไม่กล้าแม้แต่จะคิด!
จากนั้น ก็มีผู้ไม่ระบุตัวตนโพสต์ภาพผลงานอักษรพู่กันที่จางเย่เพิ่งเขียนลงบนอินเทอร์เน็ต!
—— ‘ชิ่นหยวนชุน-หิมะ’




[Go To Next Chapter]( ./24.md)