##บทที่ 864 : ไม่จบไม่เลิกรา!
ดุดันมาก!
โหดเหี้ยมมาก!
นายแม่งจะกวาดเกลี้ยงมันทุกรางวัลเลยรึไงวะ?
นี่คือความคิดของเหล่าพนักงาน CCTV ในขณะนี้
ในงานพลันต้องเปิดประชุมฉุกเฉินขึ้นมาทันที
“เครื่องมีปัญหารึเปล่าน่ะ?”
“ถ้ายังเป็นแบบนี้ต่อไป จะให้จับฉลากทำซากอะไรอีก!”
“รึว่าระบบโดนแฮ็ก?”
“รีบหาสาเหตุเร็วเข้า!”
“งั้นรางวัลก่อนหน้านี้จะนับไม่นับ? ถ้าไม่นับ จะเก็บคืนรึเปล่า?”
“พวกนั้นเอารางวัลไปแล้ว จะเก็บคืนได้ยังไง?”
“ฉันว่าเปลี่ยนวิธีจับฉลากเถอะ คนที่ได้รางวัลแล้วก็เอารายชื่อออก ไม่ให้จับต่อแล้ว”
“จะเปลี่ยนตอนนี้ก็สายไปแล้ว!”
เจียงหน่ายสยง เจียงหยวน และผู้กำกับรายการคืนส่งปีบางส่วนก็มาร่วมหารือด้วย สถานการณ์ตอนนี้ทำให้สีหน้าของพวกเขาไม่น่าดูนัก เพราะสำหรับพวกเขา ถ้ามีใครได้รางวัลไปสี่สิบรางวัล หรือต่อให้ได้รางวัลไปทั้งหมดก็ยังไม่เป็นไร ไม่มีใครคิดไปสนใจ แต่ในบรรดาคนเหล่านี้ ทำไมต้องเป็นจางเย่! ทำไมต้องเป็นคนที่คอยก่อกวนพวกเขาจนปวดกบาลที่สุด!
ผู้บริหารทั้งหลายต่างเริ่มออกความเห็น
เฉินเหยี่ยออกความคิดชั่วร้าย คำพูดของเขาเต็มไปด้วยจิตอาฆาต “ผมว่าให้จางเย่ได้รางวัลไปทั้งหมดนั้นไม่ยุติธรรม คนอื่นไม่มีส่วนร่วมแบบนี้ ทุกคนต้องประท้วงแน่ ทำไมเราไม่ยกเลิกผลก่อนหน้าล่ะครับ ให้ระบบทำการจับฉลากใหม่ ทุกคนจะได้มีโอกาสได้รางวัลด้วย นี่คือความรับผิดชอบต่อทุกคน คือการมองสถานการณ์ในภาพรวม ผมเชื่อว่าจางเย่กับคนใน CCTV ต้องเข้าใจการตัดสินใจนี้แน่”
พวกนั้นจะเข้าใจเหรอ?
รองหัวหน้าสถานีโจวเหลือบมองเฉินเหยี่ย
เหยียนเทียนเฟยกับจางเย่น่ะ นับว่าสันดานหยาบที่สุดใน CCTV แล้ว ยังคิดจะให้พวกเขาเข้าใจ? อย่าไร้สาระไปหน่อยเลย! ถ้าทำแบบนั้นจริงๆ จะเกิดอะไรขึ้นเราก็ยังไม่รู้! งานเลี้ยงปีนี้วุ่นวายมาถึงขั้นนี้ พวกนายยังคิดว่าเรื่องยังยุ่งไม่พออีกงั้นเรอะ?
แม้รองหัวหน้าสถานีโจวจะรู้สึกหงุดหงิดเป็นอย่างยิ่ง แต่ก็ไม่ได้ตอบรับข้อเสนอของเฉินเหยี่ยแต่อย่างใด
การสนทนาพบทางตันอยู่ตรงนี้เอง
ความจริงแล้ว ทุกบริษัทต่างมีวิธีการจับฉลากแตกต่างๆกันไป บริษัทเล็กๆ อาจจะใส่ชื่อพนักงานไว้ในลูกบอลในกล่อง ถ้ามีคนชนะ ชื่อนั้นก็จะถูกแยกออกไป ไม่จับซ้ำอีก บ้างก็ใช้ระบบคอมพิวเตอร์สุ่มรายชื่อ แต่ก็จำกัดให้แต่ละคนชนะได้แค่ครั้งเดียว ส่วนในโลกใบนี้ งานเลี้ยงของ CCTV ไม่มีข้อจำกัดนี้ เพราะพวกเขามีพนักงานมาก โอกาสชนะเดิมทีก็ต่ำเตี้ยอยู่แล้ว ดังนั้นโอกาสที่คนคนหนึ่งจะชนะรางวัลไปสองสามหรือสี่ครั้งติดกันนั้นแทบจะเป็นไปไม่ได้ ดังนั้นการจับฉลากจึงไม่เคยมีการเปลี่ยนแปลงกฎมาก่อน ถ้ามาเปลี่ยนตอนนี้ จะดูตั้งใจเกินไปหรือไม่? ยิ่งทำให้พวกเขาดูไม่ดีหรือไม่? ยิ่งไปกว่านั้น หากจะเปลี่ยนกฎเกณฑ์เหล่านี้ก็ต้องทำการเปลี่ยนแปลงซอฟต์แวร์ไปด้วย ซึ่งไม่มีใครรู้ว่าจะทำการแก้ไขได้ทันเวลาหรือไม่
ขณะนี้การแสดงบนเวทีใกล้จะจบลงแล้ว
ที่โต๊ะของช่อง 14
เสี่ยวหวังยังจับตามองตรงที่นั่งแถวหน้า “ดูเหมือนพวกนั้นจะอยากทวงรางวัลคืนนะ!”
“แจกไปแล้วยังจะทำแบบนั้นได้เรอะ?” หวงตันตันจ้องมองด้วยความขุ่นเคือง
ถงฟู่กล่าว “ถ้าเป็นผู้บริหารที่ได้ไปสี่สิบรางวัล ฉันว่าพวกนั้นไม่มีทางทวงแน่ คงเยินยอเขากันใหญ่ว่าโชคดีบ้างอะไรบ้าง แต่พอเป็นผู้กำกับจาง ไม่เห็นหรือว่าพวกนั้นมีทัศนคติกับผู้กำกับจางยังไง? พวกนั้นคิดว่าอะไรถูก ก็ทำอย่างนั้นแหละ!”
ฮาฉีฉีมองจางเย่ “ผู้กำกับจาง?”
จางเย่กลับไม่ใส่ใจ รางวัลจะทวงคืนไปหรือไม่ก็ไม่สนใจ เขานั่งอยู่ตรงนี้ก็เพื่อตอกหน้าพวกนั้นเท่านั้น! เขาอยู่ที่นี่ก็เพียงเพราะอยากจะรังแกคนกลุ่มนี้เท่านั้น!
เมื่อการแสดงจบลง
ขณะนั้นเอง เหล่าทีมช่างก็อุทาน
“ไอ้หยา!”
“เราเจอสาเหตุแล้ว! เจอแล้ว!”
“ตัวพารามิเตอร์ในโปรแกรมมันแย้งกันอยู่นี่เอง!”
“ถึงว่าสิ”
“แก้ไขเรียบร้อยแล้ว!”
เฉินเหยี่ยเดินเข้าไปด้วยความกระวนกระวาย “ซ่อมได้ไหม?”
ช่างคนนั้นตอบ “ครับ เดี๋ยวก็เสร็จแล้ว!”
เจียงหน่ายสยงสีหน้าเครียด “พวกนายทำงานกันยังไง งานสำคัญขนาดนี้ กลับไม่ยอมตรวจสอบให้เรียบร้อยงั้นเหรอ? ต้องรอให้จับรางวัลเสร็จไปสองรอบก่อนถึงจะเจอปัญหา?”
รองผู้กำกับของรายการคืนส่งปีกล่าวเสียงเย็น “รีบๆ ซ่อม!”
นายช่างตอบกลับ “ครับ เดี๋ยวก็เรียบร้อยแล้ว!”
เลขาฯ กลับไปรายงานต่อเหล่าผู้บริหาร “เจอต้นเหตุของปัญหาแล้วครับ!”
รองหัวหน้าสถานีโจวถอนใจด้วยความโล่งอกเมื่อพบสาเหตุของปัญหา ไม่เช่นนั้นถ้าเป็นอย่างนี้ต่อไป เหล่าผู้บริหารและ CCTV คงต้องเสียหน้ามากแล้ว
พิธีกรชายหญิงบนเวทีก็ได้รับข่าวแล้วเช่นกัน
พิธีกรหญิงกล่าวด้วยรอยยิ้มมืออาชีพ “ทุกคน รออีกไม่กี่นาทีนะคะ ช่างของเราพบสาเหตุของปัญหาในซอฟต์แวร์จับฉลากแล้ว อีกครู่ก็แก้ไขได้แล้วค่ะ”
พิธีกรชายส่งรอยยิ้มให้บรรยากาศในงานดีขึ้น “น่ากลัวจริงๆ ที่แท้ก็เป็นปัญหาที่ซอฟต์แวร์จริงเสียด้วย”
พิธีกรหญิงยิ้มกล่าว “ใช่ค่ะ ฉันล่ะกลัวไปเลย ยังคิดอยู่เชียวว่าทำไมผู้กำกับจางถึงได้โชคดีนัก แทบจะนับถือเขาเป็นอาจารย์แล้วนะคะนี่”
“จะนับถือเขาเป็นอาจารย์ทำไม?” พิธีกรชายถาม
พิธีกรหญิงตอบ “จะได้ปันโชคของอาจารย์จางมาหน่อยไงล่ะคะ! ฉันไม่ต้องทำงานแล้ว วันๆ อยู่บ้านเล่นหวยก็พอ!”
พิธีกรชายขำ “ฝันซะสวยหรูเลยนะคุณ!”
ผู้ชมต่างพากันหัวเราะ
เหล่าผู้บริหารสถานีก็ได้แต่หัวเราะอย่างอดไม่ได้
บรรยากาศผ่อนคลายลงในทันใด
“ที่แท้ก็เพราะแบบนี้นี่เอง!”
“เพราะซอฟต์แวร์มีปัญหา!”
“พวกเขาเจอข้อผิดพลาดแล้ว”
“ฉันว่าแล้ว เรื่องนี้จะเกี่ยวกับดวงได้ยังไง!”
“คราวนี้ไม่มีปัญหาแล้วใช่ไหม?”
“งั้นผลรอบก่อนยังจะนับไหม? ต้องจับใหม่ไหม?”
“น่าจะนะ”
“ช่างเถอะ รางวัลหลังๆ ยิ่งดีกว่านี้อีก รางวัลแรกๆ น่ะช่างมันไปเถอะ”
“ฉันว่าคงไม่จับใหม่แล้วล่ะ ของก็ให้ไปแล้ว จะจับใหม่ได้ยังไง?”
“ช่างเถอะ คราวนี้แหละต้องพึ่งดวงกันจริงๆ แล้ว!”
“ของรายการต่อไปเหมือนจะเป็นมือถือนะ?”
“เฮ้ย ดีเลยดีเลย! ฉันรออันนี้แหละ!”
“เทพประจำตัวจ๋าโปรดอำนวยพรให้หน่อยน้า!”
ช่างทำการแก้ไขปัญหาเรียบร้อยแล้ว เมื่อพบต้นเหตุของปัญหา ก็ไม่มีอะไรต้องตระหนก ทุกคนเริ่มกระเหี้ยนกระหือรือที่จะทำการจับฉลากอีกครั้ง
อวี๋อิ่งอี๋เองก็โล่งใจเมื่อพบว่ามีสาเหตุจริงๆ
เหยียนเทียนเฟย ฮาฉีฉี จางจั่ว และคนอื่นๆ ก็หัวเราะเมื่อทราบเหตุผลเบื้องหลังชัยชนะอย่างต่อเนื่องของจางเย่
เลขาฯ ของเหยียนเทียนเฟยพูดกับจางเย่ด้วยรอยยิ้ม “อันที่จริง ความผิดปกติของระบบที่ทำให้แสดงแต่ชื่อของผู้กำกับจางก็ถือเป็นโชคอย่างหนึ่งรึเปล่านะ?”
หนึ่งนาทีต่อมา
เหล่าทีมช่างต่างเหงื่อแตกพลั่ก “เสร็จแล้ว! ซ่อมเสร็จแล้ว!”
ช่างอีกคนว่า “เริ่มได้เลย!”
เฉินเหยี่ยถาม “ทดสอบแล้วนะ?”
“ทดสอบแล้ว” คนผู้นั้นว่า “คราวนี้ไม่มีปัญหาแน่นอน!”
หลังพิธีกรสาวบนเวทีได้รับข้อความจากด้านข้าง ก็พูดขึ้นทันที “เอาล่ะค่ะ ต้องขอโทษที่ให้ทุกคนรอคอย ปัญหาแก้ไขได้เรียบร้อยแล้ว ต้องขอขอบคุณฝ่ายช่างของเราที่ลำบากนะคะ”
พิธีกรชาย “มาดูบนจอกันดีกว่า ผมเชื่อว่าหลายคนกำลังรอรางวัลรอบนี้แน่!”
บนจอแสดงภาพรางวัลให้เห็น
เป็นโทรศัพท์มือถือ!
เป็นโทรศัพท์สมาร์ทโฟนแบรนด์ดังจากอเมริการุ่นล่าสุด ซึ่งเป็นที่นิยมในบรรดามือถือรุ่นท็อป ชื่อภาษาจีนก็คือ “หยวนเหอ”
ทั้งหมดทั้งสิ้นยี่สิบเครื่อง!
คนในงานล้วนกรีดร้องอย่างตื่นเต้น
“หยวนเหอจริงด้วย!”
“ฉันอยากได้!”
“อยากเปลี่ยนมือถือมาตั้งแต่ปีที่แล้วแล้ว แต่ไม่มีเงินน่ะสิ!”
“รุ่นใหม่ล่าสุดด้วยนะ หยวนเหอแปดวี!”
“ตั้งยี่สิบเครื่องแน่ะ เยี่ยมไปเลย!”
“ปีนี้รางวัลดีมาก จำนวนก็เยอะกว่าปีก่อนด้วย!”
“ให้ฉันชนะสักรางวัลเถอะ! อยากเปลี่ยนเครื่องแทนหยวนเหอหกทีแล้ว!”
“ฉันยังใช้หยวนเหอห้าอยู่เลย! ทำใจซื้อเครื่องใหม่ไม่ได้!”
เมื่อปัญหาเรื่องซอฟต์แวร์จับรางวัลแก้ไขแล้วเรียบร้อย ทุกคนก็ยิ่งตื่นเต้น!
จางเย่มองบนหน้าจอ เขาเองก็เคยได้ยินยี่ห้อนี้ นี่คือสมาร์ทโฟนที่มียอดขายสูงสุดของโลกใบนี้ ถ้าเปรียบเทียบกันจริงๆ ก็เหมือนแอปเปิลไอโฟนในโลกใบเดิมของเขา ที่ล้วนครองตลาดด้วยความนิยมสูงสุดในหมู่ผู้บริโภค! ส่วนราคาเองก็งไม่ยิ่งหย่อนไปกว่ากัน ถึงกับแพงยิ่งกว่าไอโฟนเสียอีก รุ่นล่าสุดอย่างหยวนเหอ 8V นั้นขายในประเทศด้วยราคาถึง 8,999 หยวน!
เกือบเก้าพันหยวนเชียวนะ!
แม้แต่คนจากทีมรายการคืนส่งปีก็ยังตื่นเต้น
“คราวนี้ไม่ใช่ของจางเย่แน่!”
“มีมือถือยี่สิบเครื่อง พวกเราต้องมีโอกาสแน่!”
“หวังว่าฉันจะได้มาสักเครื่องนะ!”
“ใช่ นั่นเงินเดือนฉันเดือนนึงเลยนะ!”
“มาดูกันว่าคราวนี้ใครจะโชคดีกว่ากัน ฮ่าๆ!”
“ทำรายการคืนส่งปีมาจนเหนื่อย อย่างน้อยเราต้องได้อะไรกลับมาบ้างสิ”
“ฮ่าๆ ถ้าเป็นฉันนะ โทรศัพท์ยี่สิบเครื่องนั่นต้องให้ทีมรายการเราหมดเลยต่างหาก” รองผู้กำกับสวีอี้เผิงกระเซ้ากับเพื่อนร่วมงาน
พิธีกรหญิงนั้นยิ้มกล่าว “ท่าทางทุกคนจะรอคอยใจจดใจจ่อเลยนะคะเนี่ย เฉินเหยี่ย ขอส่งไมค์ต่อให้คุณค่ะ”
เฉินเหยี่ยยืนอยู่ที่ปีกข้างหนึ่งของเวที ยิ้มพลางว่า “เอาล่ะครับ ทุกคนได้เห็นหยวนเหอแปดวีที่เป็นรางวัลต่อไปกันไปแล้ว ในเมื่อเรารอกันมานานขนาดนี้ ก็ขอเริ่มจับฉลากเลยนะครับ” กล่าวจบ เฉินเหยี่ยก็กดปุ่มเริ่มการจับฉลาก ข้างบนจอ ทั้งยี่สิบช่องต่างเริ่มหมุนอีกครั้ง
ทุกคนตาเป็นประกาย สายตาหลายร้อยคู่ล้วนจับจ้องไปบนหน้าจอ
เฉินเหยี่ยมองที่โต๊ะผู้บริหาร “หัวหน้าครับ”
หัวหน้าสถานียิ้มพลางโบกมือ “จะให้พวกเราไม่กี่คนนี้สั่งหยุดได้ยังไง ไม่ให้สหายทีมรายการคืนส่งปีเอาด้วยล่ะ?”
รองหัวหน้าสถานีโจวผู้ดูแล CCTV1 กล่าว “ใช่ เหล่าสวี พวกนายจัดการสิ?”
สวีอี้เผิงยิ้มให้กับหัวหน้าผู้กำกับรายการคืนส่งปี ส่งสัญญาณเป็นเชิงให้เกียรติเขา
หัวหน้าผู้กำกับนั้นปฏิเสธอย่างสุภาพอยู่หลายครั้ง ก่อนลังเลและไม่ได้ปฏิเสธอีก “ได้ครับ”
เหล่าผู้ชมตาไม่กระพริบ
เสี่ยวหวังประนมมือ “ของฉัน ของฉัน ของฉัน ของฉัน!”
ฮาฉีฉียิ้ม “ฉันเพิ่งเปลี่ยนมือถือมาน่ะ ใช้แล้วเหมาะมือ ไม่ได้เตรียมจะเปลี่ยนเครื่องใหม่ ผู้กำกับจาง ถ้าฉันได้คุณก็เอาไปนะคะ ยังไงฉันก็รับเครื่องสำอางของคุณมาเปล่าๆ ไม่ได้หรอก”
จางเย่หัวเราะ “ได้ครับ”
หวงตันตันพอได้ฟังก็พูดอย่างกระตือรือร้น “ถ้าฉันได้สองเครื่อง ฉันจะให้ผู้กำกับจางเครื่องหนึ่งนะ ยังไงก็เอามาทั้งบัตรกำนัลทั้งเครื่องสำอางแล้วนี่นา”
ทันใดนั้น หัวหน้าผู้กำกับรายการคืนส่งปีก็สั่ง “หยุดตรงนี้!”
เฉินเหยี่ยตบปุ่มลงไป มองไปบนจอ
หัวหน้าสถานีและเหล่าทีมงานรายการคืนส่งปีล้วนหันมามองพร้อมกัน
หนึ่งวินาที
สองวินาที
สามวินาที
ทั่วทั้งงานต่างเงียบกริบไร้เสียงร้อง!
อวี๋อิ่งอี๋ที่กำลังจิบเครื่องดื่มชูกำลัง เมื่อเห็นภาพที่ปรากฏบนจอ พลันพ่นน้ำพรวด!
รองหัวหน้าสถานีโจวถึงกับหน้าสั่น!
เจียงหน่ายสยงตกตะลึง
สวีอี้เผิงสะดุ้งเหมือนโดนเหยียบหาง!
ทีมรายการคืนส่งปียิ่งแทบจะเป็นลมไปต่อหน้า
จางเย่!
ยังคงเป็นจางเย่!
ฮาฉีฉีอุทาน “เชี่ย!”
เลขาฯ ของเหยียนเทียนเฟยแทบกระอักเลือด!




[Go To Next Chapter]( ./62.md)