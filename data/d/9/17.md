##บทที่ 820 : พวกเขามีจางเย่ นั่นยังไม่พออีกหรือ?
เช้าวันจันทร์
โทรศัพท์ที่หัวเตียงดังขึ้น
จางเย่ลืมตาตื่น จึงเห็นว่าเป็นสายจากเหยียนเทียนเฟย
“ผู้อำนวยการเหยียน?”
“จางน้อย ตื่นหรือยัง?”
“ครับ เพิ่งตื่นเลย”
“รู้จักสวีเหวินจงไหม?”
สวีเหวินจง?
จางเย่ฟังแล้วคุ้นหู ก่อนนึกออกว่าเมื่อวานเป็นอู๋เจ๋อชิงคุยกับเขาเอง พี่เขยของถังต้าจางนั่นเอง แต่เขาแสร้งทำเป็นไม่รู้ “ไม่รู้จักครับ? ใครเหรอ?”
เหยียนเทียนเฟยตอบ “เขาเป็นรองประธานกิตติมศักดิ์ของสมาคมสื่อโทรทัศน์ และเป็นหนึ่งในกรรมการตัดสินรางวัลรายการโทรทัศน์ยอดเยี่ยมประจำปีนี้ด้วย ฉันเพิ่งได้ข่าวว่าความจริง ‘จีนบนปลายลิ้น’ ไม่ควรจะได้รับการเสนอชื่อเข้ารับรางวัลสารคดียอดเยี่ยมเพราะรองประธานสวีไม่เห็นด้วย แต่ว่าคณะกรรมการกลับเลือกเสนอชื่อเข้าไปใหม่ ยิ่งไปกว่านั้น ตำแหน่งประธานคณะกรรมการของสวีเหวินจงในปีนี้ก็ถูกถอดไปด้วย”
จางเย่กระพริบตาปริบ “เอ๋?”
“เธอรู้เรื่องนี้ไหม?” เหยียนเทียนเฟยถาม
จางเย่แสร้งโง่ต่อไป “ถ้าคุณไม่รู้ ผมจะไปรู้ได้ยังไงกัน?”
เหยียนเทียนเฟยกล่าว “ก็จริง ฉันแค่สงสัยว่ามีคนในคอยช่วยเราหรือเปล่า พยายามหาข่าวทั้งวันก็ไม่เจอข่าวอะไรเลย ฉันยังคิดว่าเธอจะรู้เสียอีก”
จางเย่กระแอมก่อนตอบ “ผมเองก็ไม่ทราบ”
ตั้งแต่ทราบเรื่องนี้ เหยียนเทียนเฟยก็สงสัยมาตลอดว่าใครช่วยพวกเขา? ใครช่วยรายการ ‘จีนบนปลายลิ้น’? แต่คิดยังไงก็คิดไม่ออก เหล่าเหยียนทราบดีถึงเส้นสายของตัวเอง เขาเป็นหน้าเก่าในวงการทีวี มีประสบการณ์สูง รู้จักคนมาก แต่ก็ไม่ได้สนิทอะไรกันนัก อย่าว่าแต่ SARFT หรือสมาคมสื่อโทรทัศน์เลย แม้แต่ใน CCTV เขายังมีเพื่อนไม่มากนัก ส่วนจางเย่? ถามยังไม่ต้องถาม ไอ้เด็กนี่เส้นสายย่ำแย่ยิ่งกว่าเขาเสียอีก ไปไหนก็มีเรื่องกับเขาไปทั่ว ในฐานะอันดับหนึ่งบนบัญชีดำของ SARFT เขาถึงกับเคยถูก SARFT เซี่ยงไฮ้และสำนักงานใหญ่ของ SARFT แบนมาแล้ว ว่ากันตามหลักการ ก็เป็นไปไม่ได้ที่จะมีคนช่วยเหลือเขา จริงไหม?
ใครกันนะ?
เรื่องนี้มันน่าประหลาดจริง ๆ
พอวางสาย จางเย่ก็ตื่นเต็มตาแล้ว เขาลุกจากเตียงลงมาล้างหน้าแปรงฟัน เรื่องความสัมพันธ์กับคุณอู๋ ในเมื่อกับพ่อแม่เขายังไม่บอก เขาก็ไม่มีทางบอกคนอื่น ๆ ตอนนี้ไม่ใช่เวลาที่สมควร เขาย่อมไม่มีทางหงายไพ่ในมือออกมาจนหมด ไม่อย่างนั้นเปิดไพ่มาคงไม่สนุกแล้วจริงไหม?
“พ่อ แม่ ผมไปทำงานละนะ”
“กินข้าวก่อน”
“ไม่กินแล้ว ค่อยไปกินที่ทำงาน”
……


บ้านหลังหนึ่งในเมืองหลวง
นี่คือบ้านของสวีเหวินจง ญาติ ๆ มาเยี่ยมเขากันพอดี
ถังต้าจางสีหน้าไม่ดีนัก “พี่สวี สรุปว่าเป็นยังไง?”
ภรรยาของถังต้าจางก็ว่า “พี่ พวกนั้นปลดพี่ได้ยังไงน่ะ?”
“พวกเธอถามฉัน ฉันจะไปถามใคร?” สวีเหวินจงพูดอย่างเย็นชา “เรื่องนี้ประหลาด! ฉันยังไม่รู้เลยว่าใครลงมือกับฉัน!”
ถังต้าจางโมโห “เหลือเกินจริง ๆ!”
สวีเหวินจงกลับไม่มีความเดือดดาล เขาเยือกเย็นทีเดียว ทั้งยังนึกสงสัยอยู่บ้าง
เนื่องจากเขาทราบดีว่าในฐานะรองประธานสมาคม ในฐานะคนคร่ำหวอดในวงการที่มีเส้นสายกว้างขวาง กลับน่าแปลกใจที่เขาหาตัวคนลงมือไม่เจอ ไม่มีวี่แววไม่มีหลักฐาน กระทั่งลงดาบมาแล้วเขายังไม่รู้ตัว ดังนั้นเขาสงสัยว่าคนที่ลงมือย่อมไม่ใช่คนที่เขาจะล่วงเกินได้แน่ เพราะเขาไม่มีสิทธิ์แม้แต่จะทราบว่าเป็นใครด้วยซ้ำ!
คนไหนใน SARFT กัน?
เป็นพวกที่ถืออำนาจสูงสุดใน SARFT เพียงไม่กี่คน?
สวีเหวินจงไม่กล้าคิด เขาได้แต่นิ่งเงียบ ได้เพียงนิ่งเงียบเท่านั้น
……


ที่ออฟฟิศ
ด้วยการโหมประโคมของสื่อต่อสาธารณชน ทุกคนทราบหมดแล้วว่าการแข่งขันระหว่าง CCTV1 กับ CCTV14 นั้นถึงขั้นที่ว่าไม่ใช่ท่านตายก็เป็นเราสิ้น ‘ออกมาเต้น’ กับ ‘จีนบนปลายลิ้น’ ต้องการตัดสินสูงต่ำ บรรยากาศภายใน CCTV จึงออกจะแปลกประหลาด ทีมงานของช่องอื่นรอดูสถานการณ์ขณะที่หัวหน้าสถานีทั้งหลายต่างเงียบสนิท ด้วยสถานการณ์ที่เพลิงโหมลุกไหม้เช่นนี้ ต่างฝ่ายต่างก็ทุ่มเทเต็มกำลัง!
CCTV1
ทุกคนทุ่มเทเต็มที่
“เราต้องชิงเวลาโฆษณาตรงนี้มาให้ได้!” เฉินเหยี่ยประกาศิต!
“ผู้กำกับเฉิน พวกเขาบอกว่าทาง ‘จีนบนปลายลิ้น’ ซื้อไปแล้ว” คนผู้นั้นยิ้มเจื่อน
เฉินเหยี่ยยืนยัน “ฉันไม่สนใจว่านายใช้วิธีไหน แต่ต้องชิงมาให้ได้ภายในวันนี้!”
“งั้น…งั้นผมจะพยายามครับ” เขากัดฟันรับ
ฝ่ายสวีอี้เผิงกล่าว “ผู้ชมตอนแรกให้คำติชมมาเยอะมาก บ้างไม่ต้องสนใจก็ได้ แต่มีหลายจุดที่ควรศึกษา เหล่าเฉิน เหล่าเฮ่อ พวกเราเข้าไปประชุมเรื่องข้อติชมพวกนี้กันก่อน เราจะตัดต่อตอนที่สองใหม่ ตัดจุดอ่อนของเราออกไป เรียนรู้ใหม่จากประสบการณ์ ฉันต้องการให้เรตติ้งของตอนที่สองสูงกว่าตอนที่หนึ่งไปยิ่งกว่านี้! เราไม่ยอมให้คนอื่น ๆ หาเรื่องตำหนิได้อีกแล้ว!”
“ครับ”
“ได้ครับผู้กำกับสวี”
ก่อนนี้ พวกเขาไม่เคยคิดมาก่อนว่าสารคดีจะกลายเป็นคู่มือของพวกเขา จึงได้ไม่เห็น ‘จีนบนปลายลิ้น’ ในสายตา แต่เมื่ออยู่ต่อหน้าความสามารถที่แทบจะแหวกฟ้าของจางเย่ในตอนนี้ พวกเขาไม่มีทางเลือกนอกจากการยกเอาจางเย่และสารคดีของเขาขึ้นมาระดับเดียวกัน มองในฐานะคู่แข่งที่สมน้ำสมเนื้อ ถึงกับถือว่าเป็นศัตรูที่ยิ่งใหญ่ ทีมรายการ‘ออกมาเต้น’ แม้จะสิ้นความผยองก็ยังนับว่าร้ายกาจ พวกเขามีพื้นที่ที่ใหญ่ที่สุดในวงการหนุนหลังอย่าง CCTV1 เป็นสุดยอดทีมงาน สุดยอดผู้กำกับ สุดยอดพิธีกร ทั้งยังมีงบการผลิตมหาศาล อีกทั้งสามดาราดังอย่างฮั่วตงฟาง ฟ่านเหวินลี่ และเสิ่นลี่ลี่ เมื่อพวกเขาตั้งใจรับมือศัตรู ความแข็งแกร่งของพวกเขานั้นย่อมต้องแข็งกร้าวไร้ผู้เปรียบแน่!
แพ้?
พวกเขาไม่มีทางแพ้!
พวกเขาไม่มีเหตุผลที่จะแพ้!
เพราะพวกเขาคือ CCTV1
เพราะพวกเขาคือมือหนึ่งด้านรายการบันเทิงในวงการ!
……


ฝ่าย CCTV14
ทุกคนก็มีความคิดต่อสู้เต็มเปี่ยม!
“โฆษณาที่ตกลงกันไว้เมื่อวานลงได้หรือยัง?”
“รองผู้กำกับฮา เรากำลังจะเซ็นสัญญา แต่ว่าตอนนี้อีกฝ่ายยังไม่ติดต่อมาเลยค่ะ!”
“เกิดอะไรขึ้น?”
“ไม่ทราบ… หา ทางนั้นติดต่อมาแล้ว ‘ออกมาเต้น’ กำลังต่อรองกับพวกเขาค่ะ!”
“อะไรนะ? ปล่อยให้ตกไปอยู่ในมือพวกเขาไม่ได้! เจรจาต่อไป! โฆษณานี้สำคัญมาก เราต้องมั่นใจให้ได้ว่าโฆษณานี้ต้องเป็นของเราตลอดสัปดาห์! ยอมไม่ได้!”
“ได้ค่ะ! ฉันจะทำให้ได้!”
“CCTV1 ไม่มีเงินแล้ว สองร้อยล้านของ‘ออกมาเต้น’ก็ลงทุนไปเป็นงบประมาณรายการของพวกเขา แต่ว่าค่าโฆษณาของเราเพิ่งจะได้มา เงินยังอยู่ในมือเรา! คิดจะสู้กับเราเรื่องโฆษณา? ฝันไปเถอะ! ตอนนี้ใน CCTV… ไม่สิ ในบรรดาสถานีโทรทัศน์ทั่วประเทศ เราคือทีมรายการที่ร่ำรวยที่สุด!”
ชั่วขณะนี้ จางจั่ว ฮาฉีฉี และคนอื่น ๆ ล้วนมั่นใจอย่างยิ่ง ต่างกับรายการ ‘ออกมาเต้น’ พวกเขาไม่มีช่องทางออกอากาศที่ทรงอิทธิพลที่สุด ทั้งไม่ได้ดึงเอาดาราใหญ่เข้ามาร่วมงาน แม้แต่งบประมาณการผลิตก็เพียงแค่สิบล้านหยวน ซึ่งมากกว่าครึ่งใช้จ่ายไปกับค่าอาหาร เครื่องอำนวยความสะดวก การเดินทางท่องเที่ยว และค่าห้องที่โรงแรม ค่าใช้จ่ายในการถ่ายทำความจริงน้อยกว่านั้นมาก แต่ทว่า…
พวกเขามีจางเย่!
นั่นยังไม่พออีกหรือ?






[Go To Next Chapter]( ./18.md)