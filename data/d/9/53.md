##บทที่ 856 โคตรบรรเจิด!
บนเวยป๋อ
คนในวงการเซี่ยงเซิงยังคงจิกกัดจางเย่กับเหยาเจี้ยนไฉไม่เลิก โดยเฉพาะพวกศิลปินหน้าเก่ากับหัวหน้าสมาคมเซี่ยงเซิงอย่างถังต้าจาง คนพวกนี้ด่าเขาเยอะที่สุด
นักแสดงเซี่ยงเซิงเก่าแก่คนหนึ่ง “วงการเซี่ยงเซิงไม่มีวันยอมรับเขาหรอก!”
แต่ก็มีคนที่ชื่นชอบจางเย่กับเหยาเจี้ยนไฉด่าพวกเขากลับไปเช่นกัน
ทันใดนั้น พลันมีคนโหวกเหวกขึ้นมา
“เฮ้ย คลิปเสียง!”
“คลิปเสียงอะไร?”
“ทำไมเหรอ?”
“มีคนอัดเสียงมา! เป็นเสียงในงานซ้อมใหญ่ของรายการคืนส่งปี BTV !”
“จริงด้วย! ฉิ*หาย เซี่ยงเซิงของอาจารย์จางกับอาจารย์เหยาล่ะ!”
“ไอ้หยา ฝีมือวีรบุรุษท่านไหนกัน?”
“โคตรเจ๋ง! ฉันขอไปฟังก่อนล่ะ!”
“ขอลิงก์หน่อย! อยู่ไหนๆ!?”
“ฮ่าๆๆ ฉันเจอแล้ว กำลังฟังอยู่!”
……


แต่เรื่องพวกนี้ผู้คนในห้องส่งไม่ได้รับรู้ด้วย
การแสดงเซี่ยงเซิงยังคงดำเนินต่อไป
จางเย่ทำเสียงกระซิบกระซาบ “เพราะงั้นก็เลยว่ากันว่า เซี่ยงเซิงของเขานั้นรักษาสารพัดโรค โดยเฉพาะโรคต่อมลูกหมากโตยิ่งได้ผลชะงัด”
เหยาเจี้ยนไฉ “โอ้”
จางเย่ “แต่ถ้าใครสนใจไปฟังเซี่ยงเซิงของอาจารย์ถังแบบสดๆ ต้องดูป้ายที่ประตูดีๆ นะ ปกติมันจะมีตัวหนังสือสีแดงเขียนว่า ‘เข้าได้เฉพาะคนว่ายน้ำเป็น’ ”
เหยาเจียนไฉกล่าวเลิ่กลั่ก “เพิ่งรู้ว่าจะฟังเซี่ยงเซิงต้องหัดว่ายน้ำก่อน!”
จางเย่พยักหน้าขึงขัง “ใช่ อาชีพนี้เข้าถึงยาก แค่จะฟังยังมีอุปสรรค ต้องเสี่ยงเอาชีวิตเข้าแลก” มีหลายมุกที่จางเย่ดูมาจากการใช้แคปซูลความทรงจำ และบางมุกที่เขาปรับให้เข้ากับเหตุการณ์ของตนเอง
ผู้ชมด้านล่างเวทีหัวเราะลั่น!
“ฮ่าๆๆๆๆ!”
เหยาเจี้ยนไฉส่ายหน้าพลางกล่าว “ฝีปากนายนี่ร้ายกาจชะมัด”
จางเย่ “แต่ชื่อเสียงคนเขาก็ดังมากนะ”
เหยาเจี้ยนไฉถอนหายใจ “แค่ระดับนี้จะมีชื่อเสียงอะไร?”
จางเย่ “มีสิ คราวก่อนมีอยู่คนหนึ่งไปฟังเซี่ยงเซิงบำบัดต่อมลูกหมากโตของอาจารย์ถัง อาเจ๊คนนั้นมอบป้ายผ้าไหมให้อาจารย์ถังด้วยนะ”
เหยาเจี้ยนไฉ “หา? อาเจ๊? ผู้หญิงมีโรคนี้ได้ที่ไหนล่ะโว้ย!”
จางเย่ “ไม่มีเหรอ?”
เหยาเจี้ยนไฉย้ำ “ผู้หญิงไม่เป็นโรคนี้”
จางเย่ “แต่ยังไงก็มอบป้ายผ้าไหมให้อาจารย์ถังผืนหนึ่ง”
เหยาเจี้ยนไฉ “ป้ายผ้าไหมอะไร?”
จางเย่ “ข้างบนปักอักษรตัวเบ้อเริ่มสี่คำ——หัตถ์-เทวดา-จิต-ลามก!”
คนดูขำหน้าคะมำ!
เหยาเจี้ยนไฉรีบเบรก “นั่นมันหัตถ์เทวดาจิตปรานี!”
จางเย่ลากเสียงร้องอ๋อ “สงสัยจำผิด ขออภัย ความรู้ฉันมันจำกัด แต่ยังไงฉันก็อิจฉาคนเขานะ”
เหยาเจี้ยนไฉ “งั้นเรอะ?”
จางเย่ “เล่นเซี่ยงเซิงหาเงินได้”
เหยาเจี้ยนไฉ “จริงเรอะ?”
จางเย่พูดต่อ “แล้ววงการนี้ก็ดี สามัคคีกลมเกลียว!”
วงการเซี่ยงเซิงสามัคคีกลมเกลียว?
พอผู้ชมได้ฟัง ต่างพากันประสานเสียงโห่!
“อี๋!”
“อี๋!”
“อี๋!”
แม้จะเป็นแค่การซ้อม แต่สตาฟในงานและคนจากฝ่ายสังเกตการณ์รายการคืนส่งปีต่างให้เกียรติ และตั้งใจฟัง พูดจี้เส้นก็ตะโกนสะใจ จากนั้นก็พากันหัวเราะร่วน!
……


ณ โลกภายนอก
บ้านของถังต้าจาง
หลายวันมานี้ถังต้าจางวุ่นกับการซ้อมแสดงจนยุ่งไปหมด ที่บ้านมีแต่คนเดินเข้าเดินออกไม่เว้นแต่ละวัน ทั้งหมดนี้เพื่อโค้งสุดท้ายของรายการคืนส่งปี
ทันใดนั้น เพื่อนในวงการเซี่ยงเซิงคนหนึ่งโทรศัพท์มา
“เหล่าถัง!”
“เหอๆ ว่าไงเหล่าซุน”
“นายรีบเข้าอินเทอร์เน็ตเร็ว!”
“ฉันกำลังฝึกลูกศิษย์อยู่ มีอะไรเหรอ?”
“เซี่ยงเซิงคืนส่งปี BTV ของจางเย่โผล่มาแล้ว!”
“หา?”
“ไอ้เวรนี่ด่าคนอีกแล้ว!”
“อะไรนะ??”
หลังจากถังต้าจางวางสาย ลูกศิษย์และเพื่อนร่วมงานบางส่วนข้างๆ เขาได้ยินเข้าแล้ว แต่ละคนสีหน้าเหมือนคนจมน้ำ และเข้าไปค้นดูในอินเทอร์เน็ต พวกเขาอยากรู้ว่าจางเย่ไปรายการคืนส่งปี BTV แล้วจะพูดอะไรได้ ด่าคนเหรอ? คืนส่งปีเป็นรายการสด เขาจะกล้าด่าคนหรือ?
จะเป็นไปได้ยังไง!
อีกด้านหนึ่ง
ที่บ้านของผู้อาวุโสในวงการเซี่ยงเซิงอีกหลายคนก็มีเสียงโทรศัพท์ดังขึ้นเช่นกัน
“อะ...อาจารย์สวี่ จางเย่ก่อเรื่องแล้วครับ!”
“เขาทำไม?”
“คุณรีบไปดูในอินเทอร์เน็ตเถอะครับ!”
……


ณ ห้องส่ง
เหยาเจี้ยนไฉขำ “ฮ่าๆ”
จางเย่ “วงการนี้มีไมตรีจิต ทุกวันทำแต่คุณงามความดี!”
เหยาเจี้ยนไฉ “ความดีอะไร?”
จางเย่ยกมือขึ้นมาทำท่านับนิ้ว “ก็อย่างเช่นเมื่อปีก่อน ตอนเกิดแผ่นดินไหว วงการเซี่ยงเซิงก็ไปช่วยบริจาคนะ ศิลปินเซี่ยงเซิงอาวุโสหลายคนต่างพาลูกศิษย์หลานศิษย์นับร้อยวิ่งไปสภากาชาดจีน ศิลปินอาวุโสคนหนึ่งนำกล่าว ‘แม้ว่าพวกเราพูดเซี่ยงเซิงแล้วได้เงินง่าย ได้เงินเร็ว แต่ก็ยังจำกัดจำเขี่ย เทียบกับเจ้าของธุรกิจร้อยล้านพันล้านไม่ได้’ ”
เหยาเจี้ยนไฉพยักหน้า “ที่พูดมานี้ก็จริง”
จางเย่ “ให้พวกเราบริจาคสามล้านห้าล้านคงไม่ไหว”
เหยาเจี้ยนไฉโบกมือ “ไม่ต้องเยอะขนาดนั้น ให้ด้วยใจก็พอ”
จางเย่ “ใช่ สามหยวนก็ให้ด้วยใจ ไม่ต้องไปเปรียบกับใครเขา”
เหยาเจี้ยนไฉเห็นด้วย “ไม่ผิด ไม่จำเป็นต้องเปรียบเทียบ”
จางเย่ “มา ล้วงกระเป๋า อ่ะ นี่สามหยวน จากนั้นศิลปินอาวุโสที่อยู่ข้างหลังก็ตามมา ‘ฉันด้วย อ่ะ นี่สามหยวน’ แต่ละคนแข่งกันบริจาค”
เหยาเจี้ยนไฉทำหน้าเหลอหลา “บริจาคสามหยวนจริงดิ!”
กระทบวงการเซี่ยงเซิงอีกแล้วไง!
เริ่มด่าวงการเซี่ยงเซิงอีกแล้ว!
ผู้คนด้านล่างเวทีพลันครื้นเครง โดยเฉพาะพวกเสียวหลวี่ ต้าเฟย โหวเกอนั้นร่าเริงที่สุด เสียงหัวเราะดังกว่าใครเพื่อน!
จางเย่ทำท่ายื่นมือไปโกยของบางอย่างด้านหน้า “บริจาคเงินเสร็จ แต่ละคนก็หยิบเทียนไปคนละสิบกว่าเล่ม จุดเทียน แล้วถือไว้ในมือ ใครผ่านมาก็ยกมือคาราวะ พูดเสียงดังว่า ‘ขอจงเข้มแข็ง’ ”
เหยาเจี้ยนไฉ “โห บริจาคสามหยวนแต่หยิบเทียนไปคนละสิบกว่าเล่ม? ว่าแต่ถือกันยังไงคนละสิบกว่าเล่ม?”
จางเย่มองเขาแปลกๆ “ไม่ได้จุดหมดนี่ ก็จุดทีละเล่ม ที่เหลือสิบกว่าเล่มก็เก็บใส่กระเป๋ากลับ”
เหยาเจี้ยนไฉ “หา? เอาไปด้วยเหรอ? งั้นพวกนั้นก็ได้กำไรอื้อน่ะสิ!”
เสียงหัวเราะดังติดกันเป็นทอดๆ!
ขณะนั้น มีสตาฟคนหนึ่งวิ่งมาหาผู้กำกับฉางเสี่ยวเลี่ยงเพื่อรายงานเรื่องการแสดงชุดถัดไป
“ผู้กำกับฉาง ทางนั้น…”
ยังไม่ทันจะได้พูด ฉางเสี่ยวเลี่ยงก็ขัดขึ้นโดยไม่แม้แต่จะหันมอง เขาโบกมือปัด “มีอะไรค่อยว่ากัน ขอดูนี่จบก่อน!” พลางจ้องบนเวทีอย่างไม่กระพริบตา
คนผู้นั้นชะงัก แล้วยืนฟังอยู่ตรงนั้น
จางเย่ “ชั่วอึดใจ ก็มีแรงงานชนบทกลุ่มหนึ่งเดินเข้ามา แต่ละคนพากันบริจาคคนละหนึ่งพัน”
เหยาเจี้ยนไฉ “โห ทำไมเยอะจัง?”
จางเย่ “คนวงการเซี่ยงเซิงยกมือคาราวะ ‘ขอจงเข้มแข็ง!’ ”
เหยาเจี้ยนไฉ “เฮ้ยๆ”
จางเย่ “ถัดมา คุณครูคนพานักเรียนอนุบาลกลุ่มหนึ่งเข้ามา ทุกคนบริจาคคนละห้าพัน!”
เหยาเจี้ยนไฉ “เด็กอนุบาลบริจาคห้าพันกันหมดเลย?”
จางเย่ “คนวงการเซี่ยงเซิงถือเทียนยืนอยู่สองฝั่งของพวกเขา ‘ขอจงเข้มแข็ง!’ ”
เหยาเจี้ยนไฉเหลือกตา “ไม่จำเป็นต้องพูดก็ได้!”
จางเย่ “จนท้ายที่สุด มีผู้หญิงกลุ่มหนึ่งเดินเข้ามา เป็นสาวๆ อาชีพบริการพิเศษในร้านคาราโอเกะ แต่ละคนแต่งหน้าอย่างไฉไล”
เหยาเจี้ยนไฉ “อาชีพอะไรกันแน่หนอ!”
จางเย่ “พวกเธอแต่ละคนบริจาคห้าหมื่น!”
เหยาเจี้ยนไฉร้องไอ้หยา “บริจาคเยอะขนาดนี้เชียว?”
จางเย่ “แต่เจ้าหน้าที่สภากาชาดจีนกลับแสดงท่าทีรังเกียจ พูดว่า ‘เอากลับไป เงินพวกเธอมันสกปรก!’ ”
ผู้ชมที่อยู่ด้านล่างเบิกตาฟังอย่างตั้งใจ เดาไม่ออกว่าจะเป็นมุกอะไร
จางเย่พูดต่อ “ปรากฏว่าศิลปินอาวุโสวงการเซี่ยงเซิงต่างโมโห ตะโกนใส่อย่างเลือดขึ้นหน้า ‘จะสกปรกได้ไง! เงินนั่นคือน้ำพักน้ำแรงของพวกเราทั้งนั้น!’ ”
สิ้นคำ ด้านล่างเวทีพลันเกิดเสียงฮาอย่างบ้าคลั่ง!
“พรืด!”
“เงินน้ำพักน้ำแรง?”
“ฮ่าๆๆๆ!”
“ไอ้หยา! หายใจไม่ทัน! หายใจไม่ทันแล้ว!”
“ฮ่าๆๆๆๆๆ!”
เหยาเจียนไฉก็สอดรับทันควัน “โอ้ สรุปพวกเขาเอาเงินก้อนใหญ่ไปบริจาคทางนั้นนั่นเอง!” หยอดมุกสามส่วนตบมุกเจ็ดส่วน คำกล่าวเก่าแก่ของวงการเซี่ยงเซิงประโยคนี้ ความจริงแล้วไม่ได้จะบอกว่าคนหยอดมุกสำคัญกว่าคนตบมุก หรือการเป็นคนตบมุกยากกว่าคนหยอดมุก แต่เป็นการบอกว่ามุกจะฮาที่สุดหรือไม่นั้น ขึ้นอยู่กับการ ‘ตบมุก’ เสียส่วนใหญ่ ยิ่งตบมุกได้ดี ก็จะยิ่งฮามาก!
พอผู้ชมได้ยิน ก็ยิ่งขำจนน้ำตาร่วง!
ที่นั่นมีบางคนไม่ได้นั่งชมรายการในห้องส่ง แต่ได้ยินการแสดงในระหว่างทำงานอยู่ในสถานีโทรทัศน์นครหลวงไปด้วยก็หัวเราะจนถึงกับต้องเอามือกุมท้อง วางงานในมือลงหมดทุกอย่าง พากันหันมาทางเวที ฟังจางเย่ด่าคน
ต่งซานซานกับพิธีกรชายก็ขำกันจนตัวโยน!
ด้านล่างเวทีมีคนเล่นไพ่นกกระจอก อีกห้านาทีจะถึงการแสดงของพวกเขา
ความจริงแล้วจางเย่คำนวณเวลาอยู่ตลอด เขาสามารถปรับบทตามระยะเวลาได้ตามใจนึก “เพราะฉะนั้น ตอนหลังฉันก็เลยไปเรียนการพูดเซี่ยงเซิงบ้าง”
เหยาเจี้ยนไฉหัวเราะ “นายก็พูดเซี่ยงเซิงเหรอ?”
จางเย่กล่าวอย่างหดหู่ “แต่พอฉันได้ลอง ถึงรู้ว่าพูดเซี่ยงเซิงไม่ง่ายเลย วงการนี้แข่งกันโคตรดุเดือด ถ้านายขึ้นเวทีไปพูดกันแค่สองคนละก็ นายสู้คนอื่นไม่ได้แน่”
เหยาเจี้ยนไฉประหลาดใจ “ทำไมล่ะ?”
จางเย่ “คนอื่นเขามีรูปแบบใหม่ๆ กัน นักแสดงเซี่ยงเซิงบางคนน่ะมีการเชิญกลุ่มสาวๆ มาร่วมวงบนเวที ขับลำเพลงกลองเคล้าคลอเสียงเฮฮา”
เหยาเจี้ยนไฉ “หา? มีเซี่ยงเซิงอย่างนั้นด้วยเรอะ?”
ขับลำเพลงกลอง?
สาวๆ?
ผู้ชมนึกออกทันใด นี่มันเซี่ยงเซิงคืนส่งปีของถังต้าจางไม่ใช่รึไง!
จางเย่ “สาวๆ เหล่านั้นนะ แต่งชุดกี่เพ้ากันหมด” เขายกมือชี้ไปที่รักแร้ของตัวเอง “ชุดกี่เพ้านั่นผ่าแหวกด้วยนะ แหวกไปยันใต้วงแขน!”
เหยาเจี้ยนไฉตะลึง “แม่เจ้าโว้ย ไม่ผ่าจนออกมาเป็นแค่ผ้าม่านสองชิ้นรึไงนั่น?”
จางเย่เดาะลิ้น ทำเสียงฉงนขณะชี้ประเด็น “ก็ไม่รู้เหมือนกันว่าทำไม ตั๋วที่นั่งแถวด้านข้างถึงโคตรขายดีเป็นเทน้ำเทท่า!”
“ฮ่าๆๆ!”
“อี๋!”
“อี๋!”
บางคนหัวเราะจนเหนื่อย แต่กลับหยุดไม่ได้!
จางเย่ถอนหายใจทีหนึ่ง พลางกล่าว “ตอนหลังเพื่อนฉันคนหนึ่งบอกว่า นายเป็นอย่างนี้ไม่ได้ ถ้านายอยากเป็นที่นิยม อยากดัง นายต้องขึ้นเวทีคืนส่งปี CCTV! ขอแค่ขึ้นเวทีนั่นได้ นายก็จะดังในชั่วข้ามคืน!”
เวทีคืนส่งปี CCTV?
หูเฟยตกตะลึง!
เหยาเจี้ยนไฉ “ก็จริงนะ”
จางเย่ “เขามีเส้นสายกว้างขวาง รู้จักผู้กำกับเวทีคืนส่งปี CCTV จึงพาฉันไปแนะนำตัว แต่พอผู้กำกับเห็นฉันก็บอกว่าเต็มแล้ว ไม่มีตำแหน่งให้ บอกฉันว่านายทำอย่างอื่นไปก่อน ล้างห้องน้ำ ส่งอาหาร ป่ะ พาหมาฉันไปเดินเล่นด้วย! นายดูสิ ยังต้องพาหมาเขาไปเดินเล่นอีก ใจร้ายเป็นบ้า!”
เหยาเจี้ยนไฉ “ถือเป็นงานเบื้องหลังนะ”
จางเย่ “พาหมาเขาไปเดินเล่นทุกวัน แต่หมาตัวนี้น่ะ เดินๆ หยุดๆ เดินทีก็หยุดที ฉันเลยไปร้านซ่อมนาฬิกา ฉันบอกช่างว่า คุณดูสิมันเดินๆ หยุดๆ เนี่ย เกิดอะไรขึ้น? ช่างบอกว่าไม่ต้องกังวล หยอดน้ำมันก็หาย”
เหยาเจี้ยนไฉ “เฮ้ย! เรื่องน้ำมันนี่ใช่เรอะ!”
จางเย่ “พอซ่อมเสร็จ ผู้กำกับก็ดีใจแทบแย่ อา เจ้าหมานี่ไม่มีคนจัดการมานานแล้ว นายจัดการได้ ฉันมั่นใจในตัวนาย มาอยู่ที่นี่แล้วกัน”
เหยาเจี้ยนไฉ “เยี่ยมไปเลย”
จางเย่ “ฉันรอแล้วรอเล่า จะได้ไปอยู่ตรงไหนกันนะ จะได้ทำอะไรนะ อ๊ะ เวทีคืนส่งปีมีแสดงเซี่ยงเซิงสี่ร้อยคนด้วย ฉันก็ทำได้นี่นา”
เหยาเจี้ยนไฉ “อะไรนะ? สี่ร้อยคน?”
นี่เสียดสีเซี่ยงเซิงคืนส่งปีของถังต้าจางอยู่ชัดๆ!
คนที่ฟังอยู่พลันยิ่งรู้สึกตื่นเต้น!
เสียวหลวี่หัวเราะกว้างพลางตบขาฉาด!
ต้าเฟยตะโกนไปติดๆ “โคตรเด็ดดวง! โคตรแจ่มแจ๋ว! ฮ่าๆๆๆ!”
จางเย่ว่า “ก็สี่ร้อยคนไง”
เหยาเจี้ยนไฉสั่นศีรษะ “เป็นไปไม่ได้ ไม่มีเซี่ยงเซิงอย่างนี้หรอก”
จางเย่จ้องเขาเขม็ง “ทำไมจะไม่มี? พูดคนเดียวเรียกอะไร?”
เหยาเจี้ยนไฉ “เซี่ยงเซิงเดี่ยว”
จางเย่ “สองคนล่ะ?”
เหยาเจี้ยนไฉ “เซี่ยงเซิงคู่”
จางเย่ “สามคน?”
เหยาเจี้ยนไฉ “คณะเซี่ยงเซิง”
จางเย่กล่าว “เพราะฉะนั้น ร่วมกันพูดสี่ร้อยคนเรียกว่า?”
เหยาเจี้ยนไฉถาม “เรียกว่าอะไร?”
จางเย่ตอบ “ก็เรียกเซี่ยงเซิงคืนส่งปีไง!”
เหยาเจี้ยนไฉ “จริงน่ะ?”
จางเย่ “มีเพียงรายการคืนส่งปี CCTV เท่านั้นถึงจะมีการแสดงแบบนี้ได้”
เหยาเจี้ยนไฉ “โฮ่”
เซี่ยงเซิงคืนส่งปี??
คนดูหัวเราะจนปวดกรามไปหมดแล้ว เอาล่ะเว้ย เอาคืนส่งปีของ CCTV มาเล่นแล้วเว้ย!
จางเย่ “คณะเซี่ยงเซิงสี่ร้อยคน นักแสดงเซี่ยงเซิงจากทั่วทั้งประเทศจะมารวมตัวกัน เซทเวทีขึ้นมา ตรงโน้นเป็นสวนหิน ตรงนู้นเป็นทิวเขา น้ำพุอยู่ตรงนั้น สระว่ายน้ำอยู่ตรงนี้ ให้มีเครื่องบินอยู่บนฟ้า แล้วให้นักแสดงเซี่ยงเซิงร้อยคนกระโดดลงมา สะพายร่มชูชีพบนหลัง พอลงถึงพื้นก็ยืนโบกมือให้ผู้ชม อีกร้อยคนจะโผล่ขึ้นมาจากน้ำตรงนี้ สุดท้ายจะมีรถลากพาคนเปิดมา พอมาถึงก็จะกล่าว ‘สหายทั้งหลาย เราได้มาพบกันอีกแล้วนะ!’ ”
นี่มันคำพูดประจำตัวของถังต้าจางไม่ใช่รึไง?
หูเฟยได้แต่หัวเราะขมขื่น เขาไม่รู้ควรพูดยังไงดี เขารู้เพียงแต่ว่า ล่วงเกินใครก็ได้แต่อย่าไปล่วงเกินเจ้าเด็กจางเย่นี่เชียว หมอนี่มันปากคอเราะร้ายจริงๆ!
จางเย่ “พอเริ่มการแสดงอย่างเป็นทางการ ทุกคนยืนขึ้น คนนำกล่าว ‘พอผมพูดหนึ่งประโยค ให้ทุกคนพูดตามผมนะ ยินดีปรีดาได้มาร่วมส่งท้ายปีเก่ากับทุกท่าน’ แล้วทุกคนก็พูดตามว่า ‘ยินดีปรีดาได้มาร่วมส่งท้ายปีเก่ากับทุกท่าน!’ โค้งหนึ่งที จบการแสดงเซี่ยงเซิง”
เหยาเจี้ยนไฉ “นี่คือจบแล้ว?”
จางเย่ตบขาฉาดอย่างตื่นเต้น “ฉันว่ารายการนี้เด็ด คนปัญญาอ่อนก็ร่วมแสดงด้วยได้!”
เหยาเจี้ยนไฉร้อง “นั่นน่ะสิ”
“ฮ่าๆๆ!”
“คนปัญญาอ่อนก็ร่วมแสดงด้วยได้? พรืด!”
“ขำจะตายแล้วฉัน!”
จางเย่กล่าวอย่างกระตือรือร้น “ผมเล่นด้วยสิ ขอผมเล่นนะ แต่ผู้กำกับบอกว่าตอนนี้ไม่ได้ ทั้งสี่ร้อยที่เต็มหมดแล้ว ถ้าใครไม่มาค่อยให้เธอแทน โอเคไหม? ทุกวันฉันได้แต่จับตารอคอย ใครไม่มาฉันจะเสียบแทน ที่เวทียุ่งมากเลยล่ะ ผู้ชมนั่งกันเป็นพันคน ฉันแจกข้าวกล่องทุกวัน มีอยู่วันหนึ่งตอนกำลังซ้อมกัน มีสาวใหญ่คนหนึ่งคลอดลูก นายว่าจะวุ่นวายแค่ไหน ทำเอาฉันขยาดเลย เธอรีบคลอดแล้วรีบกลับบ้านไปสิ มีคนอยู่ตั้งเป็นพันคนนะ”
เหยาเจี้ยนไฉ “ก็จริง”
จางเย่ “ฉันโทรเรียกรถพยาบาล หามเธอขึ้นไป กลับมาเคลียร์อะไรจนเสร็จ ฉันเป็นธุระหมดเลย ปรากฏว่าวันนั้นเองโอกาสก็มาถึง”
เหยาเจี้ยนไฉ “โอกาสอะไร?”
จางเย่ “ในบรรดานักแสดงเซี่ยงเซิงสี่ร้อยคนนี้ ต้องโดดลงจากเครื่องบินมาร้อยกว่าคนใช่ไหมล่ะ? มีอยู่คนหนึ่งร่มกางไม่ออก!”
เหยาเจี้ยนไฉสะดุ้งผวา “ไอ้หยา!”
จางเย่ “ฟิ้ว! โชคดีมาก!”
เหยาเจี้ยนไฉ “ไม่เป็นอะไร?”
จางเย่ “ดับอนาถ!”
เหยาเจี้ยนไฉซวนเซ “ตายนี่เรียกโชคดีเรอะ?”
เรียกหัวเราะระเบิดมาอีกระลอก!
จางเย่รีบบอก “พอฉันแน่ใจว่าตายจริง ก็หันกลับไปหาผู้กำกับ ให้ผมแทนเถอะ ให้ผมทำแทนเถอะ! ปรากฏผู้กำกับตอบมาคำ นายมาช้าไป คนที่ผลักเขาตกเครื่องบินมาเสียบแทนแล้ว!”
เหยาเจี้ยนไฉร้องเหวอ “นี่ก็โคตรโหดร้าย!”
จางเย่ “ยังจะให้ร่าเริงได้อยู่เหรอ พวกนายไม่ให้โอกาสฉันสักนิดเลย ฉันไปปรับทุกข์กับเพื่อน แบบนี้ไม่เอานะ จนถึงตอนนี้นอกจากทำงานแล้วฉันก็มีแต่ทำงาน แม้แต่ทำคลอดฉันก็ยังทำ! ฉันมีเอี่ยวหมดทุกอย่าง แต่ดันไม่ให้โอกาสฉันเลย! ปรากฏว่าเพื่อนฉันบอก ‘นายน่ะ หน้าบางเกินไป อยากจะดัง อยากจะขึ้นเวทีคืนส่งปี นายต้องหน้าหนากว่านี้ นายต้องหน้าไม่อายรู้เปล่า?’ ”
เหยาเจี้ยนไฉ “หา?
ขึ้นเวทีคืนส่งปี?
ต้องหน้าไม่อาย?
“อี๋!!”
เสียงโห่อี๋ดังกระหึ่มอีกครั้ง! ตามมาด้วยเสียงหัวเราะร่วนจากทุกทิศทาง!
หัวหน้าสถานีหัวเราะพลางกุมขมับ “ตาจางน้อยนี่นะ!”
รองหัวหน้าสถานีอีกคนที่อยู่ข้างๆ ก็ปล่อยก๊าก คืนส่งปี CCTV มีกรณีเบื้องหลังหลายอย่างเป็นที่รู้กันในวงการ คำพูดของจางเย่จี้เส้นเขาอย่างจัง!
ยินเสียงจางเย่กล่าวอย่างใช้ความคิด “หน้าไม่อายต้องทำยังไงนะ? ขอคิดแป๊บ อ๊ะ สาวใหญ่ที่คลอดลูกกลางห้องส่งนั่นสินะ เฮ้อ คนเห็นเธอคลอดลูกตั้งหลายพัน นี่คือหน้าหนาพอรึเปล่า?”
เหยาเจี้ยนไฉผงะไปเล็กน้อยก่อนหัวเราะ “อาใช่ เธอหน้าหนา”
จางเย่กำหมัด “ใช่แล้ว ต้องตามหาเธอ! ฉันโทรไปถามโรงพยาบาล พอไปถึงเธอก็กำลังนั่งเอามือปิดหน้าร้องไห้อยู่ ไอ้หยา ฮือๆ คนตั้งหลายพันล่ะ พวกคนที่เวทีคืนส่งปีเห็นฉันคลอดลูกหมดแล้ว!”
เหยาเจี่ยนไฉยิ้ม “เฮ้ย คนเขาก็อายเป็นนะ”
จางเย่ยิ้มเบาๆ “ฉันรีบปลอบใจเธอ ฉันบอกเธอว่าไม่ต้องกังวลไป ไม่เป็นไรหรอก ที่งานโอลิมปิกที่เทียนอันเหมินปีโน้น มีคนคลอดลูกต่อหน้าคนตั้งสองหมื่นเชียวนะ!”
เหยาเจี้ยนไฉขำ “นั่นสิ”
จางเย่ “ปรากฏว่าพอสาวใหญ่คนนั้นได้ฟัง ก็ยิ่งร้องห่มร้องไห้ฟูมฟายหนักกว่าเดิม ‘ไอ้หยา นั่นก็ฉันเองแหละ!’ ”
เหยาเจี้ยนไฉตาเหลือก “หา? นั่นก็เธอเหมือนกันเรอะ!”
“ฮ่าๆๆๆๆๆ!”
หมดเวลา!
การแสดงจบพอดี!
จางเย่กับเหยาเจี้ยนไฉยิ้มกว้างพลางโค้งให้ผู้ชม!
ฉับพลัน เสียงปรบมือและเสียงหัวเราะก็ดังท่วมท้นไปทั้งห้องส่ง!
“เยี่ยม!”
“พูดได้แจ่ม!”
“ฮ่าๆๆๆ!”
“โคตรเก่ง!”
“ไอ้หยา ทำฉันหัวเราะจนเกือบตาย!”
“ด่าได้เจ๋ง!”
หัวหน้าสถานีหัวเราะพลางส่ายหน้า และไม่รู้ว่าควรจะปรบมือชื่นชมเขาหรือไม่
ฉางเสี่ยวเลี่ยงลุกขึ้นยืนปรบมือ!
พวกโหวเกอ โหวตี้ เสียวหลวี่พากันกรี๊ดสนั่น!
เซี่ยงเซิงนี้ ไม่มีเวลาให้คนฟังได้หยุดพักเลยสักนิด ต้องพากันขำตลอดทุกช่วง!
จางเย่เดินลงจากเวที
มีเสียงดนตรีดังมาจากทางเวทีหลัก เวทีรายการภาษาว่างลงชั่วคราว
ตอนเดินสวนกัน พิธีกรชายพลันถามขึ้น “อาจารย์จาง อาจารย์เหยา เซี่ยงเซิงนี้ชื่อหัวข้อว่าอะไรหรือครับ?”
จางเย่หัวเราะเบาๆ ก่อนตอบ “ ‘ฉันจะขึ้นเวทีคืนส่งปี’!”
พิธีกรชายยกนิ้วโป้งให้ทันที “นับถือจริงๆ ครับ!”
“ชื่อดี!” พอต่งซานซานได้ยินก็หัวเราะ ยกนิ้วโป้งให้จางเย่เช่นกัน “ถ้าเซี่ยงเซิงนายบทนี้ได้ออกอากาศไปล่ะก็ ต้องมีคนในวงการเซี่ยงเซิงโกรธตายกันหลายคนแน่!”
จางเย่กระพริบตาปริบๆ “ถ้างั้นฉันก็ได้เป็นผู้กอบกู้โลกจากปีศาจร้ายน่ะสิ?”
เหยาเจี้ยนไฉผลักเขาทีหนึ่ง หัวเราะพลางว่า “ผู้กอบกู้โลกอะไรของนาย! ในสายตาของทุกคน นายมันตัวหายนะชัดๆ!”
การแสดงจบลงแล้ว
แต่คนทั้งหมดกลับอยากดูต่อ!
แม้คนของสถานีโทรทัศน์นครหลวงจะทราบกันดีว่านี่เป็นแค่การซ้อม พวกเขาจะนำเซี่ยงเซิงบทนี้ไปถ่ายทอดสดในวันจริงไม่ได้ แต่ทุกคนต่างมอบเสียงปรบมือให้อย่างกระตือรือร้น เพื่อชื่นชมแด่เซี่ยงเซิงซึ่งเป็นศิลปะอันวิจิตรพิสดาร และเพื่อแสดงความเคารพต่อจางเย่กับเหยาเจี้ยนไฉ สองปรมาจารย์ผู้ยิ่งใหญ่!
โคตรอลังการ!
โคตรแสนจะบรรเจิด!
ศิลปะแขนงนี้ ถูกจางเย่เนรมิตจนมีชีวิตชีวา!


[Go To Next Chapter]( ./54.md)