##บทที่ 828 สร้างประวัติศาสตร์อีกครั้ง!
หนังสือพิมพ์ วิทยุ โทรทัศน์ยามเย็น ล้วนแต่รายงานข่าว ‘ปลายลิ้น’
‘ปลายลิ้นรุกฆาต! พิชิตอันดับหนึ่งอย่างองอาจ!!’
‘จางเย่สร้างปาฏิหาริย์อีกครั้ง!’
‘นี่คือการโต้กลับอันดุเดือดของสารคดี!’
‘CCTV14 พลิกโฉมสารคดีขึ้นมาเป็นที่หนึ่ง!’
‘ออกมาเต้นกลายเป็นเพียงของประดับฉากให้ปลายลิ้น!’
‘ปลายลิ้นหวังทุบสถิติเรตติ้งสูงสุดในช่วงห้าปีที่เดอะวอยซ์สร้างเอาไว้!’
‘ฤดูใบไม้ผลิแห่งสารคดีมาถึงแล้ว!’
‘ไม่อาจโต้กลับได้! นี่คือวันแห่งความบ้าคลั่ง!’
‘อักษรพู่กันชิ่นหยวนชุน-หิมะเขย่าขวัญทั้งประเทศ!’
‘จางเย่จารึกชื่อของเขาลงบนประวัติศาสตร์สารคดีอย่างลึกล้ำ!’
วันเดียวกันที่ออฟฟิศ คนมายินดีจากทั่วสารทิศ CCTV14 ซึ่งครั้งหนึ่งเคยอาม่าไม่แลอาเจ็กไม่รักนั้น เพียงครู่เดียวก็กลายเป็นตัวเอก เหยียนเทียนเฟยและคนช่องสิบสี่ล้วนไม่ได้หยุดปากเลยทั้งวัน ต้องพูดอยู่เป็นนานสองนาน เวลาอื่นก็หัวเราะอยู่ตลอด
“เหล่าเหยียน ช่างเก่งกาจนัก!’ รองผู้อำนวยการช่องอื่นคนหนึ่งว่า
เหยียนเทียนเฟยหัวเราะกว้าง “พอใช้ได้น่า”
ผู้บริหารช่องอีกคนหนึ่งกล่าว : “ช่องสุดยอดที่หนึ่งของ CCTV เราโดนนายกำราบเสียราบคาบ พวกนายเจ๋งจริง!”
เหยียนเทียนเฟยหัวเราะ : “โชคดีน่ะ โชคดี”
ตอนใกล้เลิกงาน เหยียนเทียนเฟยยังถูกรองหัวหน้าสถานี CCTV เรียกไปที่ออฟฟิศอีกด้วย
“เหล่าโจว นายอยากเจอฉันเหรอ?” เหยียนเทียนเฟยถาม
มุมปากรองหัวหน้าสถานีโจวบิดขึ้นเล็กน้อย กล่าว : “คราวนี้พวกนายทำได้ดีมาก ดีมากๆ หัวหน้าสถานีเพิ่งเอ่ยปากชื่นชมพวกนายในที่ประชุมด้วย” หยุดไปเล็กน้อย เขากล่าวต่อ : “เงินที่ CCTV1 รบกวนยืมพวกนายไปคราวก่อน ฉันเตือนพวกเขาแล้ว นายไปบอกทางบัญชีได้เลย ภายในวันนี้ก็ได้คืนแล้ว อีกเรื่อง ช่องพวกนายต้องการอะไรเพิ่ม ก็บอกทางสถานีให้จัดให้ได้นะ คนงานพอรึเปล่า?”
เหยียนเทียนเฟยกระจ่างแจ้งในใจ แต่กลับไม่พูดอะไรมาก “พออยู่”
รองหัวหน้าสถานีโจวถามอีก : “อุปกรณ์ล่ะ? ถ้าไม่พอบอกได้ตลอดเลยนะ เดี๋ยวฉันจัดการให้เอง”
เหยียบเทียนเฟยตอบ : “พอหมดแล้ว”
ดูเหมือนทัศนคติของรองหัวหน้าสถานีโจวที่มีต่อช่องสิบสี่จะต่างจากก่อนหน้านี้ไปแล้วโดยสิ้นเชิง ตอนนี้ ใครก็ไม่มีทางดูถูกหรือมองข้ามพวกเขาได้แล้ว!
ตกค่ำ
ในอินเทอร์เน็ตกับสื่อหลายแห่งรวมถึงคนในวงการล้วนออกมาวิเคราะห์เหตุผลที่ ‘ปลายลิ้น’ ประสบความสำเร็จ
“ทำไมสารคดีถึงได้ฮิตอย่างนี้?”
“ภาพอย่างนี้ ไม่เคยพบเคยเห็น ไม่เคยได้ยินได้ฟังมาก่อนเลยจริงๆ!”
“ภาพ HD นี่แหละตัวสำคัญ ฉากพวกนั้นถึงได้ละเอียดมาก ทำให้วัตถุดิบและอาหารพวกนั้นดูสด ดูเปล่งประกายยิ่งขึ้น ใช้พวกมุมกล้องใหม่ๆมานำเสนอ เหล่าผู้ชมไม่เคยเจอสารคดีที่ลงทุนถ่ายทำขนาดนี้มาก่อน เลยโดนใจ!”
“ไม่ใช่แค่นั้นนะ อันที่จริงการเลือกสรรของจางเย่ก็ยอดเยี่ยม ฉันชื่นชมจางเย่เสมอตรงวิสัยทัศน์และการจับตลาดของเขานี่แหละ เป็นมืออาชีพชะมัด เขาไม่เคยลอกเลียนคนอื่นเลย แต่ถ่ายทอดลักษณะเด่นของประเทศเราผ่านออกมาทางสารคดี ทั้งวิถีชีวิตและนิสัยใจคอ ซึ่งนี่ก็คือจุดสำคัญที่สุดที่ทำให้ ‘ปลายลิ้น’ ประสบความสำเร็จ! ดูภาพเหล่านั้นสิ ภาพวัฒนธรรมอาหารและวัฒนธรรมชนเผ่าที่ถ่ายทอดออกมานั่น ช่างแฝงความทุ่มเทจริงจังของจางเย่และทีมงานของเขาอยู่เต็มไปหมด ถ้าภาพยนตร์แบบนี้ไม่ฮิต แล้วแบบไหนถึงจะฮิตล่ะ?”
“ของโคตรดี!”
“พวกนายสังเกตรึเปล่า สารคดีอื่นส่วนใหญ่ จะเป็นพวกวิทยาศาสตร์ ไม่ก็การศึกษา แต่ ‘ปลายลิ้น’ ไม่ใช่เลย ‘ปลายลิ้น’ เพียงแต่บันทึกเรื่องราว ใช้วิธีการที่เรียบง่ายที่สุดมาถ่ายทอดให้ผู้ชมได้ดูแบบติดดิน ดังนั้นจึงสามารถเข้าถึงได้ทุกคน ปลุกสัมผัสแห่งรสชาติและความทรงจำที่เป็นพื้นฐานดั้งเดิมของทุกคนออกมายังไงล่ะ!”
“สารคดีโคตรคลาสสิค!”
“ในฐานะรายการโทรทัศน์ นี่ต้องเป็นระดับคลาสสิคแน่นอน แต่ในฐานะสารคดี ‘ปลายลิ้น’ เป็นสารดีอันดับหนึ่งในประวัติศาสตร์ของประเทศได้อย่างเต็มภาคภูมิ! ไร้ข้อโต้แย้ง!”
คำชื่นชม ‘ปลายลิ้น’ นั้นสูงส่งยิ่ง ตั้งแต่ผู้สูงอายุวัยเก้าสิบไปจนถึงเด็กแปดขวบต่างชอบดูมาก กระทั่งคนในวงการหลายต่อหลายคนที่ความสัมพันธ์กับจางเย่ย่ำแย่ถึงขนาดเคยปะทะคารมกันในอินเทอร์เน็ตมาก่อน วันนี้ก็ยังกดไลค์แสดงความชื่นชมต่อ ‘ปลายลิ้น’ !”
แม้แต่ตัวจางเย่เอง ความจริงก็ใช้เวลาวิเคราะห์สาเหตุที่ ‘ปลายลิ้น’ ประสบความสำเร็จอยู่บ้างเช่นเดียวกัน ในโลกเดิมของเขานั้น ‘ปลายลิ้น’ ใช้เวลานานกว่าจะเป็นที่นิยม เรตติ้งเฉลี่ยก็ไม่ดีเท่า ‘เดอะวอยซ์’ ต่างกับโลกนี้ เรื่องราวหลายอย่างมีการเปลี่ยนแปลง อย่างเช่น ภายใต้สภาพแวดล้อมตลาดตกต่ำ เรตติ้งของ ‘เดอะวอยซ์’ ที่นี่ก็ไม่เท่ากับเรตติ้งที่เคยมีในโลกเดิม ทำให้เรตติ้งเฉลี่ยและเรตติ้งสูงสุดตกลงไปบ้าง สาเหตุเกิดจากหลายปัจจัย การที่ผู้ชมดูผ่านอินเทอร์เน็ตก็เป็นส่วนหนึ่ง ไม่ใช่เพราะที่โลกนี้คนดู ‘เดอะวอยซ์’ มีน้อย แต่ถูกการฉายออนไลน์ปันส่วนไปนั่นเอง หลายคนที่ดู ‘เดอะวอยซ์’ ทางอินเทอร์เน็ตแล้วก็ไม่จำเป็นต้องดูทีวี เรตติ้งจึงต่ำลงได้เป็นธรรมดา แต่กับ ‘ปลายลิ้น’ นั้นเพราะจางเย่เพิ่มการป่าวประกาศโฆษณา และเพราะของประเทศในโลกนี้ยังคงขาดแคลนด้านสารคดี จึงทำให้สารคดีนี้สำแดง ‘พลัง’ ออกมาได้อย่างเต็มที่!
——สิ่งเหล่านี้นี่เองที่ล้วนเป็นสาเหตุ
……


สองทุ่ม
ช่องCCTV14 แพร่ภาพ ‘ปลายลิ้น’
ตอนที่สี่ ‘รสชาติแห่งการเวลา’
“เวลา เป็นทั้งมิตรที่ดีของอาหาร และยังเป็นศัตรูตัวฉกาจฉกรรจ์”
“เพื่อการถนอมอาหาร เราใช้วิธีการและกรรมวิธีหลากหลายรูปแบบ ทั้งการหมัก ตากแห้ง ดอง และ รมควัน ขั้นตอนการถนอมอาหารแต่โบราณเหล่านี้ ทำให้เราได้ค้นพบรสชาติที่แตกต่างโดยบังเอิญ บางครั้งกลับทำให้รสชาติดียิ่งขึ้นกว่าเดิม จนถึงปัจจุบัน อาหารที่ถูกเปลี่ยนแปลงด้วยกาลเวลา ได้ส่งผลต่อการบริโภคอาหารประจำวันของชาวจีน ทั้งยังแทรกซึมเข้าไปในความรู้สึก และจิตใจ ของชาวจีนทุกผู้”
“เช้าตรู่ ในฤดูใบไม้ร่วง แม่น้ำสายโบราณฮูหลานไหลผ่านป่าเขา…...”
……


กว่างโจว
ห้องพักแห่งหนึ่ง
สมาชิกทั้งสามคนในครอบครัวกำลังดูช่องสิบสี่ กับลูกชายที่อายุเพียงเพิ่งจะเก้าขวบ
“แม่ฮะ ดูดีจัง”
“นั่นสิ ไม่เลวจริงๆ”
“ผมอยากกินแฮมอ่ะ!”
“ได้สิ เดี๋ยวแม่สั่งออนไลน์ให้นะ”
“ผมอยากกินตอนนี้”
“ตอนนี้ตลาดปิดหมดแล้ว”
……


เทียนจิน
ร้านอาหารแห่งหนึ่ง
“นี่รายการอะไรน่ะ?”
“ ‘จีนบนปลายลิ้น’ ไง นายไม่รู้จักเหรอ? ”
“ไม่เลวจริงนะ ดูแล้วหิวเลยฉัน!”
“ฉันดูมาสามตอนติดแล้ว!”
“จางเย่บรรยายได้เสียงนุ่มจริงๆ น่าฟัง!”
……


เมืองหลวง
“เริ่มแข่งบอลแล้ว!”
“ดูบอลอะไรกันเล่า! จะดู ‘ปลายลิ้น’ !”
“จะเป็นลม ไม่เอาอ่ะ เธอไปดูย้อนหลังในอินเทอร์เน็ตสิ!”
“ไม่ได้ ความรู้สึกมันไม่เหมือนกันย่ะ! สารคดีสไตล์นี้ ต้องดูจากทีวีถึงจะได้อารมณ์ แล้วที่ฉายในอินเทอร์เน็ตก็ต้องพรุ่งนี้โน่น ตอนนี้ฉันรอไม่ไหวแล้ว! นายลองดูรายการนี้ก็จะรู้เอง โคตรติด! หยุดไม่ได้เลยล่ะ!”
“จริงป่ะเนี่ย?”
“ว้าว ตอนของวันนี้ก็น่าดูมากเลยล่ะ ดูสิๆ!”
……


วันต่อมา
วันอาทิตย์
จางเย่เพิ่งพ้นประตูมา ก็ได้รับสายฟ่านเหวินลี่
“ผู้กำกับจาง วันนี้ไปออฟฟิศไหม?”
“ผมเพิ่งออกมาเนี่ย ไปสิ”
“ฉันอยู่แถว ม.วิเทศกว่างตงล่ะ รถเสียซะแล้ว รีบไปอัดรายการด้วย นายแวะมารับหน่อยได้รึเปล่า?”
“ได้ ส่งโลเคชั่นมาหน่อย”
ประมาณสิบนาทีให้หลัง จางเย่ก็รับฟ่านเหวินลี่มา ผู้ช่วยของเธอรอรถลากอยู่ตรงนั้น ฟ่านเหวินลี่ก้าวขึ้นรถ BMW ของจางเย่ แล้วจึงถอดแว่นตาดำกับผ้าปิดปากออก
จางเย่เอ่ยยิ้มๆ : “ทำไมระวังตัวขนาดนี้ล่ะ?”
ฟ่านเหวินลี่ตอบอย่างช่วยไม่ได้ : “ช่วงนี้ลำบากเลยน่ะสิ”
“ทำไมล่ะ?” จางเย่ถาม
ฟ่านเหวินลี่กล่าวอย่างไม่รู้จะหัวเราะหรือร้องไห้ดี : “ก็นายนั่นแหละ หาหลุมให้ฉัน ตอนพวกเราอัดรายการ ‘ออกมาเต้น’ ก็อุตส่าห์มั่นอกมั่นใจเต็มที่ ยังนึกว่าจะกวาดเรียบทุกรายการอยู่เลย ปรากฏพอ ‘ปลายลิ้น’ ของนายออกมาเท่านั้นแหละ พวกเราก็กลายเป็นตัวประกอบไปหมดเลย”
จางเย่ว่า : “ไม่เอาน่า เรตติ้งพวกคุณก็ไม่เลวนี่นา”
“ห่างนายไกลเลยน่ะสิ” ฟ่านเหวินลี่กล่าวพลางส่ายหน้า : “ตอนนี้คงนับเป็นแม้แต่ตัวประกอบไม่ได้ด้วยซ้ำ ไม่มีที่ให้ยืนเลย”
จางเย่ไม่รู้จะพูดอะไรดี “ยังไงคุณก็ได้ค่าตัวมาแล้ว เรตติ้งเพิ่มมาหน่อยก็ช่วยเพิ่มความความนิยมให้คุณได้แน่นอน นี่ไม่นับว่าดีแล้วหรอกหรือ? สารคดีผมไม่มีตำแหน่งดารารับเชิญเสียด้วย ไม่งั้นผมต้องเชิญคุณมาร่วมแล้วแน่”
ฟ่านเหวินลี่มองเขา แล้วพูดกลั้วหัวเราะ : “งานหน้าอย่าลืมเรียกฉันก็แล้วกัน นายไม่รู้อะไร ตอนนี้สถานการณ์ในทีมรายการ ‘ออกมาเต้น’นะ บรรยากาศอึมครึมเชียวล่ะ คนตั้งมากมายโดนนายเล่นเสียยับไม่น้อย ยังมีคนแช่งให้เรตติ้งตอนที่สี่นายดิ่งวูบอยู่เลยนะ”
จางเย่หัวเราะขำแล้วเอ่ย : “อาจจะร่วงจริงก็ได้”
“แต่ฉันไม่คิดงั้นหรอก” ฟ่านเหวินลี่ว่า
……


CCTV
ช่องสิบสี่
บรรดาเพื่อนร่วมงานต่างมาถึงกันตั้งแต่เช้า เดิมทีวันนี้ไม่มีคนที่ต้องทำงานล่วงเวลา ทว่าทุกคนกลับไม่มีใครขาดงานเลยแม้แต่คนเดียว คนมาทำงานยังมากกว่าปกติเสียด้วยซ้ำ ซ้ำยังมากันแต่เช้าด้วย
เมื่อจางเย่มาถึง ก็ได้ยินทุกคนกำลังคาดเดาถึงเรตติ้งตอนที่สี่กันอยู่
จางเย่รอคอย
เหยียนเทียนเฟยรอคอย
สื่อรอคอย
ทางคนของ ‘ออกมาเต้น’ ก็รอคอยเช่นเดียวกัน
อย่างไรก็เป็นสารคดี ใต้ความสำเร็จอย่างงดงามเช่นปัจจุบันนี้ ทุกย่างก้าวของจางเย่ล้วนเป็นประวัติศาสตร์ แต่ก็เป็นสิ่งหนึ่งที่ไม่รู้ปริมาณเช่นกัน ไม่มีใครคาดเดาได้
CCTV1 และสวีอี้เผิง เฉินเหยี่ยกับพวกบางคนที่เจตนาร้าย ต่างหวังเป็นอย่างยิ่งที่จะให้ ‘ปลายลิ้น’ ร่วงลงไปในทันใด หวังว่าตอนที่สี่ของพวกเขาจะไม่มีเรตติ้งฝืนฟ้าอย่างตอนที่สามอีก และนี่ก็เป็นเพียงความหวังเดียวที่ ‘ออกมาเต้น’ จะพลิกกลับสถานการณ์ได้ เพราะพวกเขาได้ทำสุดความสามารถของตนเองไปแล้ว ไม่มีทางเพิ่มเรตติ้งให้สูงไปกว่านี้ได้อีก ดังนั้นจึงทำได้แค่แช่งให้ ‘ปลายลิ้น’ พินาศไป!
อย่างไรก็ตาม เรื่องราวกลับไม่เป็นไปตามที่พวกเขาคิดเอาไว้เช่นนั้น!
ช่วงเช้าเก้าโมงครึ่ง สถิติเรตติ้งรายการโทรทัศน์ทั่วประเทศของเมื่อวานนี้ก็ออกมา!
ภายในช่องสิบสี่เต็มไปด้วยเสียงกู่ร้องยินดี!
“อ๊ากกกก!”
“โคตรสุดยอดเลย!”
“ที่หนึ่งอีกแล้ว! พวกเราอีกแล้ว!”
“สวรรค์ พวกเรา…...พวกเราแซง ‘เดอะวอยซ์’ แล้ว?”
“แซงแล้ว! แซงได้แล้วจริงๆ!”
“เพิ่งตอนที่สี่เองนะ! เพิ่งจะตอนที่สี่เอง!”
อันดับหนึ่งของประเทศ ‘ปลายลิ้น’ !
เรตติ้ง—— 2.46% !
เมื่อข่าวนี้ออกมา วงการก็เกิดคลื่นโกลาหลอีกครั้ง!
ไม่ใช่แค่เพียงเพราะตกใจที่เรตติ้ง ‘ปลายลิ้น’ ออกมากวาดเรียบอีกครั้ง และไม่ใช่เพราะการที่ปลายลิ้นยังคงเป็นที่นิยมโด่งดังไปทั่วสารทิศ แต่เป็นเพราะเพียงแค่เรตติ้งตอนที่สี่ของ ‘ปลายลิ้น’ ก็สามารถแซงแชมป์เรตติ้งรายการโทรทัศน์สูงสุดในช่วงห้าปีที่ได้เรตติ้ง 2.45% อย่าง ‘เดอะวอยซ์’ ได้แล้ว แม้จะแค่ 0.01% ก็ตาม แต่เป็นการเขียนลงประวัติศาสตร์บทใหม่ได้อย่างไม่ต้องสงสัย เปิดตำนานฉบับใหม่อย่างหมดจด!
‘ปลายลิ้น’ ก้าวสู่จุดสูงสุดอย่างแข็งแกร่ง!
จางเย่ฉีกตำนานเรตติ้งสูงสุดที่ตัวเขาเองเป็นคนสร้างเอาไว้ก่อนหน้า!
ในอินเทอร์เน็ตเดือดพล่าน!
สื่อเองก็เต้นเร่า!
“จางเย่ผู้แหกสวรรค์!”
“ต้องเป็นจางเย่ครอบครองใต้หล้า!”
“หลังจากรู้เรตติ้งตอนที่สาม ฉันก็ไม่เคยสงสัยเลยว่า ‘ปลายลิ้น’ จะแซง ‘เดอะวอยซ์’ ได้หรือเปล่า ฉันคิดมาตลอดเลยว่าเป็นเรื่องของเวลาแล้วเท่านั้นล่ะ แต่ไม่นึกเลยว่า พอถึงตอนที่สี่ก็ทุบสถิติสูงสุดได้? นี่มันโคตรเร็วเลยเหวย! โคตรเร็วเกินไปแล้ว!”
“ไชโยให้ ‘ปลายลิ้น’ กัน! ไชโยให้จางเย่กันเถอะ!”
“ในฐานะแฟนคลับเดนตายของอาจารย์จางเย่ ตอนนี้ฉันแม่*อยากตะโกนแค่ประโยคเดียว——ยังจะมีใครอีก!?”
ทันใดนั้น กองทัพแฟนคลับจางเย่ก็ปรากฏตัว!
พี่ชายดาบยักษ์ : “ยังจะมีใครอีก?”
แฟนคลับจางเย่หมายเลขหนึ่ง : “ยังจะมีใครอีก?”
แฟนคลับจางเย่หมายเลขหนึ่งศูนย์แปด : “ยังจะมีใครอีก?”
สวีอี้เผิงเงียบกริบ
เวยป๋อของเฉินเหยี่ยไม่มีความเคลื่อนไหวมาสองวันแล้ว
CCTV1 ก็นิ่งเงียบอย่างหวาดผวา
ในใจของพวกเขาหลายคนยังคงถามคำถามเดิมเมื่อวานซึ่งพวกเขาอาจไม่มีวันเข้าใจซ้ำไปซ้ำมาอยู่อย่างนั้น!
ทำไม?
นี่มันเพราะอะไรกันวะ??
……


ยังมีรายการวาไรตี้วันเสาร์บางรายการที่แทบจะน้ำตาไหลเช่นกัน
โทรทัศน์ดาวเทียมเหอเป่ย
“หัวหน้าครับ เรตติ้งพวกเราพินาศแล้ว!”
“เท่าไหร่?”
“เรตติ้งเมื่อวานได้แค่ 0.33% ครับ!
“เป็นเพราะ ‘ปลายลิ้น’ นั่นแหละ! ดึงผู้ชมพวกเราไป! ตารางฉายเราก็สองทุ่มเหมือนกัน โดนผลกระทบหนักสุดเลย! ขืนเป็นแบบนี้ต่อไป คงต้องหยุดฉายในอีกไม่นานนี้แน่!”
“ไอ้ ‘ปลายลิ้น’ บ้าเอ๊ย!”
“ฉิ*หาย ทำไมพวกนายต้องมาฉายวันเสาร์ฟะ! วันศุกร์สองตอนติดก็ดีอยู่แล้วไม่ใช่เรอะ? พวกนั้นจะวิ่งมาป่วนวันเสาร์ด้วยทำซากอะไรฟะ? แบบนี้มันโกงไม่ใช่รึไง!”
……


โทรทัศน์ดาวเทียมเจ้อเจียง
ทีมรายการตั้งใหม่ทีมหนึ่ง
“เสี่ยวถง รายการถ่ายเสร็จหรือยัง?”
“เสร็จแล้วครับหัวหน้า”
“อืม คุยเรื่องตารางฉายกันก่อน มอบหมายให้พวกเธอเรียบร้อยแล้ว เป็นวันเสาร์เวลาสองทุ่ม สัปดาห์ในจะเริ่มออกอากาศ ฉันรอดูพวกเธออยู่นะ”
“หัวหน้าครับ อ่า…...เอ่อคือว่านะครับ”
“มีอะไรหรือ?”
“พวกเราอยากถามสักหน่อยว่า สถานีเราตารางวันอาทิตย์ยังว่างอยู่ไหมครับ?”
……


โทรทัศน์ดาวเทียมหูเป่ย
“ผู้อำนวยการ ทำไมถึงเปลี่ยนให้พวกเราไปอยู่วันเสาร์สองทุ่มล่ะคะ?”
“เพราะตารางช่วงนี้ว่างแล้วน่ะสิ ไม่มีคนรับ”
“งานเข้า พวกฉันก็ไม่เอานะคะ!”
“เชื่อมั่นในตัวเองหน่อยน่า มั่นใจในตัวเองหน่อย!”
“ตะ…...แต่ว่าพวกเราไม่มั่นใจนี่คะ! อีกฝ่ายคือ ‘ปลายลิ้น’ นะ? ท่านผอ. คุณจะส่งพวกเราไปตายไม่ได้นะคะ!”
……


หลายคนต่างสาปส่ง!
หลายคนต่างโหยไห้!
ไม่มีคนอยากจะฉายช่วงเดียวกับ ‘ปลายลิ้น’
หรือพูดอีกอย่างก็คือ ไม่มีคนกล้าฉายช่วงเวลาเดียวกับ ‘ปลายลิ้น’ !
ภาพความรู้สึกเช่นนี้ เกิดขึ้นที่สถานีโทรทัศน์หลายแห่ง บางรายการหลักถอนตัวให้รายการเล็ก ในขณะที่บางสถานีเพื่อที่จะรักษารายการหลักเอาไว้จึงจำใจสละเปลี่ยนให้รายการใหม่ไปฉายแทน เพียงเพื่อจะหลีกเลี่ยงช่วงเวลาออกอากาศเดียวกันกับ ‘ปลายลิ้น’ !
ใครเจอเป็นหลบ!
พูดถึงเป็นซีด!
กาลครั้งหนึ่งไม่นานมานี้ สารคดีที่ไม่เคยมีคนเหลือบแลนั่น ปัจจุบันกลับกลายทรงอำนาจเหนือรายการทีวีทั้งปวงทั่วประเทศ โดยที่ไม่มีใครกล้าเผชิญหน้า!!






[Go To Next Chapter]( ./26.md)