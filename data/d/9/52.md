##บทที่ 855 ให้นายพูดอะไรก็ได้นายก็ดันพูดอะไรก็ได้จริงๆ เรอะ?
บนเวที
แสงสปอร์ตไลท์สาดส่อง คนทั้งหมดมองดูสองร่างที่อยู่ตรงขอบเวที
แม้ว่าวันนี้จะเป็นเพียงวันซ้อม ทว่าทั้งตำแหน่งกล้อง แสงไฟ เอฟเฟกต์เวที และสตาฟ ล้วนเป็นเหมือนวันงานจริงในอีกหนึ่งเดือนต่อจากนี้ นอกจากเหล่าผู้ชม ก็แทบไม่มีอะไรแตกต่างอีก ดังนั้นจางเย่ซึ่งเพิ่งเคยมาแสดงเซี่ยงเซิงบนเวทีใหญ่ขนาดนี้เป็นครั้งแรกจึงรู้สึกค่อนข้างแปลกใหม่ เหยาเจี้ยนไฉเองก็เช่นเดียวกัน เขาเพิ่งเคยขึ้นเวทีคืนส่งปีเป็นครั้งแรก เพิ่งเคยได้ซ้อมการแสดงที่ยิ่งใหญ่แบบนี้ แค่มองก็เห็นว่า เหล่าเหยากำลังแตกตื่นอยู่
เสียงปรบมือดังขึ้น
เสียวหลวี่และพวกต้าเฟยพากันปรบมือเกรียวกราว
แม้กระทั่งหัวหน้าสถานีเองก็ยังยิ้มพลางตบมือให้ บรรยากาศในห้องส่งช่างเหมือนกับเป็นคืนวันส่งปีจริงๆ
จางเย่กับเหยาเจี้ยนไฉเคลื่อนตัวไปกลางเวที เดินสวนต่งซานซานกับพิธีกรชาย ต่งซานซานส่งสายตาแฝงรอยยิ้มให้เขา คำเกริ่นของสองพิธีกรเมื่อครู่ไม่ใช่คำกล่าวแนะนำพวกจางเย่ แต่เป็นการเหน็บแนม
อย่างไรก็ตาม คนอย่างเจ้าหมอนี่ ไหนเลยจะรู้สึกระคาย แต่ใครก็คงคิดไม่ถึงว่า พอจางเย่ขึ้นเวทีแล้วก็ตอบโต้ทันที
เหยาเจี้ยนไฉหยุดยืนหน้าไมโครโฟน ทำตามที่ซักซ้อมกับจางเย่ ฉาบรอยยิ้มทั่วใบหน้าแล้วกล่าว “ส่งท้ายปีเก่าทุกคนครับ!”
ปรากฏว่าประโยคแรกของจางเย่ดันไม่เป็นไปตามที่นัดกันไว้ เจ้าตัวมองซ้ายมองขวาอย่างฮึดฮัด “อย่าเพิ่งรีบบอกลาปีเก่าสิ รปภ.อยู่ไหนครับ? รปภ.?”
เหยาเจี้ยนไฉงุนงง “เรียกหา รปภ. ทำไม?”
จางเย่หมุนตัวไปทางพวกต่งซานซาน “จับสองคนนั้นเลย!”
คนทั้งห้องส่งได้ยินก็หัวเราะ
ต่งซานซานทำตาน่าสงสาร
พิธีกรชายสะดุ้งเฮือก ทำท่ายกมือยอมแพ้
เหยาเจี้ยนไฉถาม “เขาทำอะไรนายถึงจะไปจับเขา?”
จางเย่ตอบอย่างกระฟัดกระเฟียด “ก็ ‘ดูเหมือนพวกเราจะก่อเรื่องบ่อย’ นั่นหมายถึงใครกัน?”
เหยาเจี้ยนไฉยิ้ม “จริงด้วย พวกเราไม่ได้ก่อเรื่องสักหน่อย”
จางเย่ทำท่าขึงขัง “คราวหลังตอนจะแนะนำ ช่วยเอาคำว่า ‘ดูเหมือนจะ’ ออกด้วย!”
“หา? งั้นก็ก่อเรื่องบ่อยสิ!?” เหยาเจี้ยนไฉร้องเหวอ
ต่งซานซานหลุดเสียงคิก!
พิธีกรชายก็กลั้นขำไม่ไหว!
ผู้ชมด้านล่างฮาครืนทันใด
ฉางเสี่ยวเลี่ยงรู้ว่า เรื่องนี้ไม่มีการเตี๊ยมกันมาก่อน ทั้งหมดคือการแสดงสดของเหล่านักแสดง จึงร้องชมไม่หยุดปาก “ตอบสนองไวมาก กุมเวทีได้อยู่หมัดเลย!”
รองผู้กำกับพูดขึ้นบ้าง “อาจารย์เหยาเองก็รับได้เยี่ยม สมกับเป็นคู่หูกันจริงๆ เข้าขากันชะมัด”
เสียวหลวี่ตื่นเต้นจนเผลอร้องตะโกนลั่น!
เจอการเปิดเวทีอย่างนี้ เหยาเจี้ยนไฉค่อยรู้สึกผ่อนคลายลงมาบ้าง จากอารมณ์ประหม่าเมื่อครู่ เพียงเดี๋ยวเดียวก็ถูกจางเย่พาเข้าสู่สภาวะพร้อมแสดง บางครั้งเหยาเจี้ยนไฉก็รู้สึกอับอายขึ้นมาอย่างช่วยไม่ได้ เมื่อเห็นว่าอายุและประสบการณ์ของเขามากกว่าจางเย่ไม่น้อย แต่พออยู่บนเวที กลับต้องให้จางเย่เป็นคนนำ
ด้านล่างเวที
ผู้มาสังเกตการณ์เอ่ย “ดูเวยป๋อสิ มีคนด่าจางเย่ด้วยล่ะ”
เจ้าหน้าที่อีกคนว่า “จริงด้วย แม้แต่ BTV เราก็โดนด่าไปด้วย”
“ฝีมือถังต้าจางกับพวกอีกแล้ว”
“เห็นว่าทีมงานรายการคืนส่งปี CCTV ก็ร่วมวงด้วยล่ะ”
“ไอ้คนพวกนี้ไม่จบไม่สิ้นจริงๆ”
“มันกงการอะไรของพวกนั้นกันนะ? พวกเราจะเชิญใครมาต้องอนุญาตพวกนั้นก่อนรึไง? ยุ่งไม่เข้าเรื่องไหม?”
หลายคนรู้ล่วงหน้าอยู่แล้วว่า การแสดงเซี่ยงเซิงของจางเย่กับเหยาเจี้ยนไฉ และพวกรายการสำคัญของคนอื่นๆ ในวันซ้อมใหญ่นี้ล้วนเป็น “รายการปลอมๆ” ต่อให้ทั้งสองคนมายืนเฉยๆ ปล่อยเวลาผ่านไปเงียบๆ หรือแค่พูดอะไรเรื่อยเปื่อยก็ย่อมได้ หรือไม่ก็พูดถึงรายการที่แสดงก่อนหน้าพวกเขาก็ได้ จุดประสงค์มีแค่เพื่อให้ชินกับเวที และได้ลองกะเกณฑ์เวลา ไม่จำเป็นต้องเคร่งเครียดจริงจังเท่าไร ดังนั้นหลายคนจึงไม่ได้สนใจอะไรนัก บางคนเล่นมือถือ บางคนกระซิบกระซาบ หรือพูดคุยโต้ตอบเสียงวิพากษ์วิจารณ์ของวงการเซี่ยงเซิงและ CCTV ที่มีต่อจางเย่บนเวยป๋อ
ทว่าเพียงพริบตา ความสนใจของผู้ชมก็ถูกดึงไปบนเวที พวกเขาต่างตกตะลึงเมื่อพบว่า จางเย่กับเหยาเจี้ยนไฉตะบี้ตะบันปล่อยมุกใหม่กันเต็มที่!
เหยาเจี้ยนไฉ “เลิกนอกเรื่อง มาทักทายสวัสดีปีใหม่ท่านผู้ชมทั้งหลายก่อนเถอะ”
จางเย่กลับทำท่าทางเอื่อยเฉื่อย “โอ้”
เหยาเจี้ยนไฉมองเขา กล่าว “คำทักทายล่ะ?”
จางเย่ตอบอ้อมแอ้ม “อืม”
เหยาเจี้ยนไฉ “นี่นายยังไม่ตื่นรึไงเนี่ย? เมื่อกี้ทุกคนเขาแสดงไปตั้งหลายรายการแล้วนะ ตื่นเต้นหวาดเสียวจะตาย นายยังไม่กระเตื้องอีกเรอะ?”
จางเย่เบ้ปาก ชี้ไปข้างล่างอย่างอวดดี “นายพูดถึงกายกรรมตะกี้เหรอ?”
เหยาเจี้ยนไฉ “ใช่สิ สนุกมากเลยนะ”
จางเย่ร้องเฮ้ย “กายกรรมมีอะไรน่าดูกันเล่า ของเด็กๆ ทั้งนั้น คราวก่อนก็ได้ดูกายกรรมคืนส่งปีของ CCTV ไปหนหนึ่งแล้วนี่ แสดงอะไรว้า!”
คืนส่งปี CCTV?
เอ่ยถึงคืนส่งปี CCTV ขึ้นมาทำไมกัน?
ผู้ชมอึ้งไป
เหยาเจี้ยนไฉ “แสดงอะไรล่ะ?”
จางเย่ทำท่าทางประกอบขณะเล่า “ก็มีผู้หญิงคนหนึ่ง ยืนตรงหน้าเสือตัวหนึ่ง ผู้หญิงคนนั้นคาบลูกกวาดไว้ในปาก แล้วเสือตัวนั้นก็เข้ามา อ้าปากกว้างแล้วฉกลูกกวาดไปจากปากเธอ!”
เหยาเจี้ยนไฉผวา “หา? เสือ? ฉกลูกกวาด?”
จางเย่ “ใช่”
เหยาเจี้ยนไฉร้องไอ้หยา “โคตรน่าตื่นเต้นเลย”
จางเย่ส่งเสียงเชอะ “มีอะไรน่าตื่นเต้นล่ะ ฉันก็ทำได้เฟ้ย!”
เหยาเจี้ยนไฉทึ่ง “นายก็ทำได้?”
จางเย่ “ทำได้!”
เหยาเจี้ยนไฉ “งั้นนายลองสิ”
“ลองก็ลองสิ” จางเย่ชูมือโบก แล้วกล่าว “ใครก็ได้ เอาเสือตัวนั้นไปเก็บที!”
ผู้ชมมึนงง
เหยาเจี้ยนไฉตอบสนองทันใด ทำท่ากระอักเลือด “บ้าเอ๊ย! ถ้าให้ฉกลูกกวาดกับแม่สาวคนนั้นฉันก็ทำได้เฟ้ย!”
จางเย่ยื้อแย่ง “ฉันพูดก่อนนะ ฉันได้ก่อน!”
เหยาเจี้ยนไฉซวนเซ “ใครจะแย่งกับนายฟะ!”
ทุกคนในห้องส่งพลันระเบิดหัวเราะ “ฮ่าๆๆๆๆ !”
สรุปพวกนายจะไปแย่งกันคาบลูกกวาดกันอย่างนั้นหรอกเรอะ!?
โหวเกอและโหวตี้ขำก๊ากพลางตบขาฉาด!
ผู้กำกับฉางเสี่ยวเลี่ยงหัวเราะจนตัวงอ!
หัวหน้าสถานีกับผู้บริหารสถานีหลายๆ คนเองก็พากันขำจนตาหยี!
เหยาเจี้ยนไฉ “ฉันถึงว่าสิ ช่วงนี้นายอารมณ์ไม่ค่อยดีใช่ไหมล่ะ?”
จางเย่ร้องเฮ้ย “ฉันอารมณ์ดีได้สิแปลก ฉันน่ะนะ ตั้งแต่เด็กจะทำอะไรๆ ก็ไม่เคยราบรื่นไม่เคยประสบความสำเร็จสักอย่าง”
เหยาเจี้ยนไฉว่า “ความสำเร็จต้องใช้เวลา”
จางเย่ออกท่าทาง “ตอนเล็กๆ เอาแต่ศึกษา วันๆ ดูแต่ตำรา”
เหยาเจี้ยนไฉ “เป็นเรื่องดี”
จางเย่ “คนโบราณว่าไว้ดีนะ ในตำราซ่อนไว้ซึ่งอนงค์น้อง ในหนังสือซ่อนไว้ซึ่งน้องนาง”
เหยาเจี้ยนไฉมึนงง เขารู้จักแต่สำนวน ‘ในตำราซ่อนไว้ซึ่งบ้านเรือนทอง ในหนังสือซ่อนไว้ซึ่งอนงค์น้อง’(1) จึงท้วง “หา? แล้วบ้านเรือนทองล่ะ?”
จางเย่จ้องมองเขา “บ้านเรือนทองอะไร?”
เหยาเจียนไฉ “ในตำราซ่อนไว้ซึ่งบ้านเรือนทองไง”
จางเย่พยักหน้าพลางว่า “อ๊ะ ที่นายพูดก็ถูก ไม่มีบ้านเรือนทองหลังใหญ่ พวกสาวงามจะไปอยู่ที่ไหนกันล่ะเนอะ”
เหยาเจี้ยนไฉอุทาน “อย่าบอกนะว่านายห่วงแต่เรื่องสาวงาม?”
จางเย่มองเขาด้วยสายตาที่ราวกับมองดูคนโง่ “เหลวไหล! ไม่งั้นจะดูหนังสือไปทำไมเล่า?”
เหยาเจี้ยนไฉเหวอ “เฮ้ย ดูหนังสือเพื่อการนี้? หนังสืออะไรเนี่ย!”
จางเย่ “เดี๋ยวฉันคืนให้”
เหยาเจี้ยนไฉ “นี่ยืมฉันไปหรอกเรอะ!?”
ทุกคนปล่อยก๊ากสุดชีวิต!
“พรืด ฮ่าๆๆๆๆ!”
“อย่าเพิ่งคุยกับฉัน ขอเวลาหัวเราะสักสิบนาที!”
“ไอ้หยาขำจะตายแล้ว!”
บอกให้พูดอะไรตามสบายไม่ใช่เหรอ?
ให้ “แสดงปลอมๆ” ไม่ใช่รึไง?
ทำไมอยู่ๆ สองคนนี้ถึงเอาเซี่ยงเซิงชุดใหม่ออกมาเล่นเล่า!
ต้าเฟยหอบหัวเราะจนไหลไปกองกับพื้น ถึงจะมีคนมองเขาอยู่ข้างๆ ก็ไม่สน!
จางเย่ถอนหายใจ “ตอนเด็กๆ ฉันไม่ประสบความสำเร็จ พอโตแล้วก็ยังไม่ประสบความสำเร็จ”
เหยาเจี้ยนไฉ “เกิดอะไรขึ้นตอนโต?”
จางเย่ “ไม่มีพรสวรรค์เหมือนคนอื่นน่ะสิ แข่งกับใครเขาไม่ไหว ดูอย่างพวกบางคนที่แสดงเซี่ยงเซิงบนเวทีคืนส่งปี CCTV นั้นสิ” พูดมาถึงตรงนี้ เขาก็ทำท่าระแวดระวังขึ้นมา “เอ่อ พวกเราจะบอกว่าเป็นใครไม่ได้นะ พูดชื่อไม่ได้”
เหยาเจี้ยนไฉพยักหน้า “โอเค ไม่เอ่ยชื่อๆ ”
จางเย่ว่า “ก็นายถังต้าเต๋อนั่นไงเล่า ไอ้คนร่างใหญ่สูงร้อยแปดสิบ ใหญ่จนเผาไปแล้วก็ยังยัดเถ้าอัฐิได้โกศครึ่ง อายุสี่สิบ เพศชาย เกิดวันที่สองมิถุนายน เลขบัตรประจำตัวประชาชนสามสามศูนย์…”
เหยาเจี้ยนไฉสะดุ้งโหยง “เฮ้ย! นายบอกว่าพูดไม่ได้ไม่ใช่เรอะ? ขนาดเลขบัตรฯ ยังเอามาแฉ!”
ไอ้หยาเว้ย! ทุกคนขำกระจาย!
ถังต้าเต๋อ?
คือถังต้าจาง?
พรืด! เอาอีกแล้ว! จางเย่จอมดัก เจ้าหมอนี่เริ่มอีกแล้ว!
จางเย่ “นายดูสิว่าคนเขาประสบความสำเร็จขนาดไหน ชื่อเสียงใหญ่โต หาเงินก็ง่าย เขาออกเดินสายต่างเมือง ไปไหนก็แสดงเซี่ยงเซิงแค่ประโยคเดียวเป็นอันจบ”
เหยาเจี้ยนไฉ “ประโยคเดียว?”
จางเย่ “แค่ประโยคเดียว เช่นไปไท่หยวน(2) เขาก็ร้องว่า ‘ไท่หยวนเอย ไท่หยวนเอย บ้านเกิดเมืองนอน’ โค้งเสร็จก็ลงเวที จบ ทั้งที่จริงหมอนั่นไม่ใช่คนไท่หยวนสักหน่อย ไปถึงจี่หนาน(3)ก็ใส่ทำนองเดิม ‘จี่หนานเอย จี่หนานเอย บ้านเกิดเมืองนอน’ โค้งเสร็จลงเวที ก็ได้ตังค์แล้ว ง่ายโคตร!”
เหยาเจี้ยนไฉกระพริบตาปริบๆ “งั้นถ้าไปเจียมู่ซือ(4)ล่ะ?”
จางเย่ “ก็เหมือนกัน เจียมู่ซือ เจียมู่ซือ บ้านเกิดเมืองนอน”
เหยาเจี้ยนไฉ “ไป Ürümqi(5)ล่ะ?”
จางเย่ร้องเอื้อนอีกครั้ง “อูหลู่มู่ฉี อูหลู่มู่ฉี บ้านเกิดเมืองนอน”
เหยาเจี้ยนไฉนิ่งคิดครู่หนึ่ง แล้วพูดขึ้นอย่างเจ้าเล่ห์ “งั้นถ้าไปบัวโนสไอเรส (Buenos Aires) (6) ล่ะ?”
เสียงหัวเราะครื้นเครงดังมาจากที่นั่งผู้ชม !
จางเย่ชะงัก แล้วพยามร้อง “ปัวอี๋โนส...ปู้อี๋นั่ว...ปู้อี๋...อ่ะแฮ่มๆ…” เมื่อไม่สารมารถร้องให้เข้าทำนองได้จึงโบกมือพัลวัน เบ้ปาก “นายวางใจเถอะ นักแสดงคนนี้ไม่ยอมออกนอกประเทศหรอก!”
เหยาเจี้ยนไฉยิ้ม “จริงด้วย แล้วมันเป็นเซี่ยงเซิงตรงไหน?”
จางเย่ “นายอย่าดูถูกเขาเชียวนะ เซี่ยงเซิงบทเดียวนี่แหละ หมอนั่นใช้หากินได้ทั้งชาติ รู้ไหมว่ามีคนฟังไปแล้วตั้งเท่าไร? รู้ไหมว่าเขารักษาคนเป็นต่อมลูกหมากโตไปตั้งกี่คน?”
เหยาเจี้ยนไฉ “หา? ต่อมลูกหมากโต?”
จางเย่ “คนเขาเล่นเซี่ยงเซิง ยังเอามารักษาโรคได้ ปากปากเดียว คนเป็นต่อมลูกหมากโตที่ปกติฉี่ไม่ออกยังฉี่ราด”
เหยาเจี้ยนไฉ “หา?”
จางเย่ “เพราะงั้นที่ผ่านมาฉันถึงไม่กล้าฟังเซี่ยงเซิงของถังต้าเต๋อแบบสดๆ”
เหยาเจี้ยนไฉ “ทำไมล่ะ?”
จางเย่ “ก็ฉันว่ายน้ำไม่เป็นน่ะสิ! เดี๋ยวจมฉี่ตายจะทำยังไง!”
ตอนนี้เอง ที่คนทั้งหมดในห้องส่งตระหนักว่า จางเย่กับเหยาเจี้ยนไฉต้องดูเวยป๋อมาตั้งแต่ก่อนขึ้นเวทีแล้วแน่นอน
เสียวหลวี่ “ว้าก ฮ่าๆๆๆๆ!”
พวกตากล้องกลั้นขำจนน้ำตาแทบไหล!
หูเฟยกลับไม่รู้จะหัวเราะหรือร้องไห้ดี ที่บอกตอนซ้อมใหญ่ให้นายกับเหยาเจี้ยนไฉ “พูดอะไรก็ได้” คือบอกไปเป็นพิธีว้อย! ก็แค่พูดไปตามมารยาทสังคมไง!
แม่*ดันทำจริงเหรอ?
แม่*ดันพูดอะไรก็ได้จริงๆ เว้ย!?
วันนี้จางเย่ปล่อยตัวตามสบาย ในเมื่อมันเป็นรายการปลอมๆ จะพูดยังไงก็ไร้ผล เขาจึงพูดไปจนเกลี้ยงอย่างไม่มีลังเล วันนี้แค่มาเล่นสนุก จะทำตามใจอยากก็ทำได้ตามสบาย เมื่อถึงวันแสดงจริงของงานคืนส่งปี CCTV ย่อมเอาการแสดงพรรค์นี้ขึ้นเวทีไม่ได้แน่ แต่ถ้าแค่พูดกันเองภายใน ใครจะสนล่ะ?
ทว่าโดยที่ไม่มีใครรู้ตัว มีคนอัดเสียงเอาไว้
บุคคลที่อยู่ตรงมุมหนึ่งกำลังตัวสั่นเทิ้มด้วยความตื่นเต้น เขาไม่คิดเลยว่ารายการปลอมที่เอามาใช้ตอนซ้อมแสดงจะ “เต็มสูบ” ขนาดนี้ เขาทนต่อไปไม่ไหวแล้ว รีบปล่อยคลิปเสียงลงบนอินเทอร์เน็ตทันใด!






*************
(1)书中自有黄金屋,书中自有颜如玉 ในตำราซ่อนไว้ซึ่งบ้านเรือนทอง ในหนังสือซ่อนไว้ซึ่งอนงค์น้อง เป็นสำนวนจีนที่มาจากแนวคิดให้ความสำคัญกับการศึกษา หมายถึง หากอยากร่ำรวยมีบ้านหลังโต มีสาวงาม ก็สามารถมีพร้อมได้ด้วยการอ่านตำราหาความรู้
(2)ไท่หยวน เมืองหลวงของมณฑลซานซี
(3)จี่หนาน เมืองหลวงของมณฑลซานตง
(4)เจียมู่ซือ ชื่อเมืองในมณฑลเฮยหลงเจียง
(5)Ürümqi อุรุมชี หรือ อูหลู่มู่ฉี เป็นเมืองเอกของเขตปกครองตนเองซินเจียงอุยกูร์ ประเทศจีน เป็นศูนย์กลางเส้นทางสำคัญของทางสายไหมในยุคราชวงศ์ถัง
(6) Buenos Aires บัวโนสไอเรส เป็นเมืองหลวงของประเทศอาร์เจนตินา ภาษาจีนกลางออกเสียงว่า ปู้อี๋นั่วซืออ้ายลี่ซือ


[Go To Next Chapter]( ./53.md)