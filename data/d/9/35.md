##บทที่ 838 : จะไปเป็นรองศาสตราจารย์มหาวิทยาลัยสื่อสารมวลชนแล้ว?
วันอาทิตย์อันขมุกขมัว
เปิดหน้าต่างยามเช้า ข้างนอกเต็มไปด้วยหมอกควัน
จางเย่ได้กลิ่นมลพิษนั้นแล้วก็สำลักออกมาสองที หันกลับไปถาม : “แม่ ผ้าปิดปากผมล่ะ? ช่วยหาที ผมมีธุระทั้งวัน ต้องออกไปข้างนอก”
แม่ตอบ : “ฉันก็ลืมแล้วว่าเอาไปวางไว้ไหน”
“หาให้หน่อยนะ” จางเย่ว่า
“โตป่านนี้แล้ว จะใส่ผ้าปิดปากอะไรอีก” แม่บ่น
“มลพิษไง” จางเย่พูดอย่างจนปัญญา : “อย่าไปเชื่อข่าวบอกว่าเป็นหมอกเมืองหลวงอะไรนั่น มันไม่ใช่หมอก แต่เป็นฝุ่นควันทั้งนั้น แม่กับพ่อออกนอกบ้านใส่ผ้าปิดปากกันด้วย จำเป็นนะ” พูดพลาง หันไปมองเฉินเฉินตัวน้อยที่เดินสะลึมสะลือเพิ่งตื่นจากห้องมา “เธอก็เหมือนกัน ได้ยินไหม?”
เฉินเฉินเบ้ปาก “จางเย่ นายจุกจิกจัง”
แม่พูดอย่างฮึดฮัด : “อาของหนูเขาจู้จี้เนอะ”
จางเย่ : “...”
พ่อเอ่ย : “เชื่อลูกเถอะ ตอนนี้อากาศมันไม่ดี”
“ดูสิ ต้องแบบพ่อนี่แหละที่มีความระมัดระวังสมเป็นสมาชิกของพรรค!” จางเย่ว่า
สวมผ้าปิดปากกับแว่นตาดำเสร็จ จางเย่จึงขับรถ มุ่งหน้าไปยังมหาวิทยาลัยสื่อสารมวลชน
มหาวิทยาลัยสื่อสารมวลชนแห่งประเทศจีนชื่อเดิมเรียกว่าวิทยาลัยการสื่อสารกระจายเสียงนครหลวง ดังนั้นเวลาคนพูดชื่อ ก็จะมีคนเรียกว่าการสื่อบ้าง ศูนย์สื่อบ้าง และศูนย์นครหลวงบ้าง ล้วนหมายถึงสถานที่เดียวกัน
ในฐานะสถาบันชั้นนำสาขาพิธีกรสื่อสารระดับประเทศ การสอบสัมภาษณ์คัดเลือกเข้ามหาวิทยาลัยสื่อของทุกปีย่อมดึงดูดผู้เข้าสอบนับไม่ถ้วนจากทั่วประเทศ และไม่เพียงแต่สาขาพิธีกรสื่อสารเท่านั้น ที่นี่ยังได้สรรสร้างบุคลากรอย่างนักแสดงบรรณาธิการโทรทัศน์และสาขาอาชีพอื่น ๆ อีกด้วย ทุกปีจะมีจำนวนรายชื่อผู้ลงทะเบียนสอบคัดเลือกกว่าหนึ่งหมื่นคน ดังนั้นจึงไม่อาจทำการสอบแล้วเสร็จได้ภายในเวลาเพียงหนึ่งหรือสองวัน จะต้องแบ่งเป็นกลุ่มผ่านกระบวนการภายในครึ่งเดือน วันนี้คือวันสอบสัมภาษณ์คัดเลือกเป็นวันแรก ย่อมเป็นวันที่คึกคักที่สุดวันหนึ่ง
มหาวิทยาลัยสื่อสารมวลชน
ที่ประตูทางเข้า
เมื่อรถมาถึง ก็เห็นภาพคนเดินไปเดินมา ได้แก่นักเรียนสอบเข้า ที่มากยิ่งกว่านั้นคือผู้ปกครองของนักเรียนสอบเข้า นักเรียนสอบเข้าหญิงบางคนมีญาติถึงห้าหกคนอยู่ข้าง ๆ หลายคนที่พาพ่อแม่มาด้วยล้วนเป็นนักเรียนเข้าสอบหญิงต่างถิ่น ที่ผู้ปกครองไม่วางใจให้เด็กสาวหน้าตาดีตัวเล็ก ๆ เดินทางมาสอบยังเมืองหลวงตามลำพัง จึงตามมาด้วยกัน
จางเย่ชะลอความเร็วรถลง เพื่อที่จะแอบส่องแม่นกน้อยเหล่านั้นจากไกล ๆ เด็กนักเรียนที่มาสอบสัมภาษณ์ จะจิ้มลิ้มชวนมองขนาดไหนกันนะ? แต่เมื่อหลังจากเพ่งมองไปได้ปราดเดียว จางเย่ก็ต้องถอนสายตากลับมาอย่างเงียบงัน
น้องสาวแกสิ!
ละอองฝุ่นหนาเกิน บ้าเอ๊ยมองไม่เห็น!
“เฮ้ย พวกนายเห็นรึเปล่า?”
“คนนั้นมัน?”
“นั่นจางเย่!”
“อาจารย์จางเย่จริง ๆ ด้วย!”
“ว้าว วันนี้เขามาทำไมเนี่ย?”
ตอนจอดรถตรงบริเวณมหาวิทยาลัย มีคนสังเกตเห็นจางเย่ขึ้นมา
ขณะที่จางเย่เดินเหม่อไปก็รำลึกและถอนใจถึงความเปลี่ยนแปลงของสถาบันเก่าไปด้วย จนพบว่าสายตาของเด็กสอบเข้าที่อยู่รอบ ๆ ต่างหยุดมองมาที่ตน เขาจึงยิ้มเล็กน้อยแล้วพยักหน้าให้ทุกคน
เด็กสาวคนหนึ่งกำลังรีบร้อนแต่งหน้าอยู่กับที่
จางเย่ผ่านทางไปจึงเอ่ยแนะ : “อย่าแต่งเลย เดี๋ยวตอนเข้าไปแล้วก็ต้องลบอยู่ดี
เด็กสาวตะลึง “อ๋า?”
จางเย่พูดอีก : “ไม่เห็นข้อกำหนดการสอบหรือ?”
เด็กสาวรีบตอบ : “แต่งบาง ๆ ก็ไม่ได้เหรอคะ?”
จางเย่ยิ้ม ๆ เอ่ย : “เข้ารอบสองแล้วค่อยแต่งเถอะ” จากนั้นก็เดินไป
เด็กสาวตะโกนตามมาแต่ไกล : “ขอบคุณ ขอบคุณอาจารย์จางที่เตือนค่ะ!”
เหล่าเด็กสอบเข้าเริ่มพูดคุยกัน
“จางเย่มาทำไมกันนะ?”
“แถมยังมาตอนช่วงสอบอีก?”
“ไม่รู้สิ”
“กลับมาเยี่ยมอาจารย์สถาบันเก่าล่ะมั้ง?”
“ไม่มั้ง? วันนี้งานยุ่งกันจะตายชัก!”
ในบริเวณสถาบันมีนักข่าวจากสื่อต่าง ๆ จำนวนไม่น้อยมาปักหลักคอยท่าตั้งแต่รุ่งสางตอนตีห้าแล้ว และเมื่อได้เห็นภาพจางเย่เดินผ่านมาด้วยตาตนเอง ด้วยลักษณะพิเศษเฉพาะในอาชีพ พวกเขาจึงค่อนข้างแม่นยำเฉียบคม
“จางเย่คืออาจารย์สอบสัมภาษณ์!” นักข่าวสาวคนหนึ่งจากปักกิ่งไทมส์ตอบสนองทันที!
ทุกคนสับสนวุ่นวาย!
“อาจารย์สอบสัมภาษณ์?”
“จริงด้วยสิ!”
“จางเย่จะมาคุมสอบ?”
“เชี่* เรื่องใหญ่ขนาดนี้ทำไมไม่ได้ข่าวมาก่อนเลยล่ะ!”
“มหาวิทยาลัยสื่อฯ เชิญจางเย่มาเหรอ?”
“ไอ้หยา อาจารย์จาง รอเดี๋ยว!”
“อาจารย์จาง!”
ฉับพลันนักข่าวทั้งห้าหกคนนั้นก็พากันวิ่งไล่กวดตามมาทันที!
เมื่อจางเย่เห็นท่าดังนั้น ก็รู้ทันทีว่าถ้าถูกล้อมคงหลุดออกมาไม่ได้ง่าย ๆ แน่ เขาจึงเร่งโกยอ้าวทันใด พอนักข่าวเห็นดังนั้น ก็ยิ่งเร่งฝีเท้า พอจางเย่เห็น ก็ยิ่งวิ่งไวขึ้นอีก นักข่าวเห็นดังนั้น จึงเร่งซอยเท้าอีก จางเย่เห็น ก็เร่งสับฝีเท้าขึ้นอีก นักข่าวเห็น…
โอเค
เลิกไร้สาระเหอะ
ซูหงเอี้ยนรับโทรศัพท์จางเย่เรียบร้อย จึงกำลังรอเขาอยู่ที่ประตูตึกเรียนแห่งหนึ่งพร้อมกับเพื่อนร่วมงานบางส่วน ปรากฏก็ได้เห็นเหตุการณ์ที่ทำเอาพูดไม่ออกนี้เข้าเต็ม ๆ
“อ๊ะ อาจารย์ซูคร้าบ!” จางเย่วิ่งมา พลางกระหืดกระหอบ
ซูหงเอี้ยนหัวเราะ : “ฮอตจริงนะเธอตอนนี้”
จางเย่โบกมือ “อย่าเอ็ดไปครับ ตอนนี้ผมกำลังฝึก หนักยิ่งกว่านักกีฬาวิ่งมาราธอนฝึกอีกนะ อีกหน่อยถ้าวงการบันเทิงไม่ต้องการผมแล้ว ผมจะไปเป็นนักกีฬา รับใช้ชาติต่อ”
นักข่าวหลายคนที่ไล่กวดตามมาข้างหลังได้ยิน ก็พากันขำ!
“หึหึ เลิกโม้ได้แล้วเธอ” ซูหงเอี้ยนบุ้ยปาก “รีบเข้ามา ทุกคนรอเธออยู่”
จางเย่หันไปเอ่ยกับบรรดานักข่าว : “ขอโทษทีนะครับพี่ ๆ ค่อยสัมภาษณ์ทีหลังนะ”
“ได้เลย”
“เชิญคุณทำธุระก่อนเถอะ”
“อีกเดี๋ยวขอสัมภาษณ์พิเศษด้วยนะ!”
“คุณนี่ยิ่งวิ่งยิ่งไวนะผู้กำกับจาง!”
“โอยเหนื่อยจะตายแล้วฉัน!”
กว่าจะมาจนถึงจุดนี้ เขาได้เจอกับนักข่าววงการบันเทิงมาแล้วมากมาย ทั้งเมืองหลวงขอแค่เป็นนักข่าวบันเทิง แทบจะไม่มีคนที่จางเย่ไม่เคยเจอ ถึงแม้จะไม่ใช่นักข่าวสายบันเทิงจางเย่ก็ได้เจอมาแล้วไม่น้อย อย่างเช่นนักข่าวสายวิชาการ นักข่าวคอลัมน์วรรณกรรม จางเย่ก็ล้วนคุ้นเคย ดังนั้นจึงถือว่าติดต่อกันมานาน นักข่าวหลายต่อหลายคนต่างไม่ได้มาสัมภาษณ์และดักล้อมจางเย่เป็นครั้งแรก พวกเขาเองก็เริ่มหยอกล้อกับจางเย่อยู่บ่อยครั้ง จนทำให้บางทีก็เข้าใจกัน สนิทกันไปเอง
ชั้นบน
ยังอีกนอนกว่าจะถึงการสอบสัมภาษณ์ ซูหงเอี้ยนจึงแนะนำจางเย่ให้รู้จักกับผู้รับผิดชอบการสัมภาษณ์เข้าสาขาพิธีกรสื่อสารคนอื่น ๆ ในครั้งนี้ ส่วนการสอบสัมภาษณ์ของสาขาอื่นอย่างการแสดง สาขาโทรทัศน์ สาขาผู้กำกับล้วนอยู่อีกชั้น
ซูหงเอี้ยนกล่าว : “จางน้อย นี่คือศาสตราจารย์ชวีเหิง”
จางเย่รีบเข้าไปจับมือ วางตัวนอบน้อมอย่างยิ่ง “ศาสตราจารย์ชวี”
ศาสตราจารย์ชวีหัวเราะหึหึกล่าว : “สวัสดี รองศาสตราจารย์จาง”
จางเย่บอก : “อย่าเลยครับอย่าเลย เรียกผมจางน้อยก็พอ ต่อหน้าครูบาอาจารย์ผมไม่กล้ารับฐานะรองศาสตราจารย์หรอกครับ”
ศาสตราจารย์ชวีกล่าว : “ไม่ต้องเกรงใจหรอกน่า”
ที่นั่งอยู่ส่วนใหญ่ล้วนเป็นอดีตศาสตราจารย์และอาจารย์ที่เคยสอนจางเย่สมัยเรียน บางคนต่อให้ไม่เคยเรียนคาบของพวกเขามาก่อน ก็ไม่ต่างกัน ดังนั้นจางเย่จึงไม่กล้าวางตัวลำพอง
ศาสตราจารย์ชวีกลับส่ายหน้า ยังคงยืนกรานจะเรียกจางเย่ว่ารองศาสตราจารย์ เขาเป็นคนที่ค่อนข้างหัวโบราณ ซึ่งปัจจุบันนี้จางเย่มีตำแหน่งเป็นอาจารย์บรรยายสาขาวิชาภาษาจีนของเป่ยต้า เป็นรองศาสตราจารย์สาขาวิชาคณิตศาสตร์เป่ยต้า ในสายตาของศาสตราจารย์ชวี ไม่ว่าสถานะของจางเย่ก่อนหน้านี้จะเคยเป็นนักศึกษามหาวิทยาลัยสื่อหรือไม่ อย่างน้อยตอนนี้ขั้นต่ำที่สุดก็สถานะเท่าเทียมกับพวกเขาแล้ว คนมีความสามารถย่อมคู่ควรเป็นอาจารย์ ไม่แบ่งแยกอาวุโส ดังนั้นจึงไม่อาจเรียกขานตามอำเภอใจได้
ซูหงเอี้ยนแนะนำคนถัดไป “นี่คืออาจารย์เซวีย เพื่อนร่วมงานครู เป็นอาจารย์สอนการออกเสียง ตอนที่เธอเรียนอยู่อาจารย์เซวียยังไม่ได้เข้ามา คิดว่าเธอน่าจะยังไม่เคยเจอ”
จางเย่เดินเข้าไปจับมือ “อาจารย์เซวีย”
อาจารย์เซวียกลับมีท่าทีสบาย ๆ “งั้นฉันก็ขอเรียกเธอว่าอาจารย์จางน้อยแล้วกันนะ”
จางเย่ยิ้ม : “พวกอาจารย์เล่นเรียกผมว่าอาจารย์ศาสตราจารย์อะไรบ้างล่ะ ฟังแล้วผมเกร็งไปหมดเลยครับ ไม่ไหวจริง ๆ ครับ ในเมื่อผมกลับมาสถาบันเก่าแล้ว ก็เพียงนักศึกษาคนหนึ่ง”
ซูหงเอี้ยนชี้มาที่จางเย่พลางหัวเราะ “เจ้าหนูนี่ ไม่ว่าเมื่อไหร่ก็ช่างฉอเลาะ พวกคุณอย่าไปเกรงใจเขาเลย เรียกเขาจางน้อยนั่นแหละ” หลังจากแนะนำแต่ละคนเสร็จ ซูหงเอี้ยนจึงกล่าว : “ถึงแม้ว่าน่าจะรู้จักกันอยู่แล้วก็ตาม แต่ฉันก็ขอกล่าวแนะนำสักหน่อยนะคะ นี่คือจางเย่ เป็นนักศึกษาที่ฉันเคยดูแลเมื่อก่อน” นิ่งคิดไปชั่วครู่ แล้วอาจารย์ซูก็เสริมขึ้นมาอีกประโยคหนึ่งว่า “เป็นนักศึกษาคนหนึ่งที่ดื้อที่สุดและทำให้ฉันกังวลว่าจะก่อเรื่องได้มากที่สุดเท่าที่ฉันเคยดูแลมา!”
จางเย่ : “...”
ทุกคนพากันขบขัน มองดูจางเย่ในปัจจุบัน ก็สามารถจินตนาการถึงชื่อเสียงสมัยที่เขาเรียนอยู่ได้แล้วว่าจะขนาดไหน เป็นเด็กดีได้ก็แปลกแล้ว อาจารย์ซูลำบากจริง ๆ
สุดท้าย ซูหงเอี้ยนก็อธิบายแจกแจงขอบเขตหน้าที่ในส่วนงานกรรมการสอบสัมภาษณ์ให้จางเย่ฟัง
จางเย่หยิบกองเอกสารสำหรับการสอบในวันนี้ขึ้นมา พลิกดูแต่ละหน้าพลางฟังอย่างตั้งใจ และเอาจริงเอาจัง ในบางเรื่องจางเย่จะชอบพูดหยอกเย้าเล่น ๆ ทว่ามีบางเรื่อง ที่จางเย่จะเคร่งเครียดขึ้นมา เมื่อเกี่ยวพันถึงอนาคตและชะตาชีวิตของนักศึกษาคนหนึ่ง จางเย่ไม่เคยล้อเล่น เพราะเขาเองก็เคยผ่านช่วงเวลานั้นมาก่อน การสอบเข้าสาขาพิธีกรสื่อสาร เงื่อนไขในการสมัครมีข้อหนึ่งระบุว่า : ความสูงของนักศึกษาชายจะต้องไม่ต่ำกว่า 175 เซนติเมตร เห็นได้ชัดว่าเมื่อก่อนนี้ความสูงของจางเย่ไม่พอ แต่สุดท้ายก็ได้รับข้อยกเว้น ซึ่งเป็นเรื่องที่เปลี่ยนชะตาของเขาไปโดยสิ้นเชิง ดังนั้นตอนนี้เมื่อถึงคราวที่เขาได้เป็นกรรมการทดสอบ จางเย่จึงไม่กล้าทำเป็นเล่นไป
ทำความเข้าใจขั้นตอนเสร็จเรียบร้อย กรรมการสอบสาขาพิธีกรประกาศคนอื่น ๆ ก็เริ่มพูดคุยกัน ซูหงเอี้ยนเองก็เป็นหนึ่งในกรรมการสอบสัมภาษณ์คราวนี้เช่นกัน หน้าที่หลัก ๆ คือประเมินการให้คะแนน
การสอบจะเริ่มในอีกครึ่งชั่วโมงข้างหน้า
ทันใดนั้นซูหงเอี้ยนก็เรียกจางเย่จากด้านข้าง
จางเย่งุนงง “มีอะไรเหรอครับอาจารย์ศูนย์?”
ซูหงเอี้ยนกล่าว : “ตอนโทรไปครูบอกเธอแล้วใช่ไหมว่ามีเรื่องอื่นด้วย ตอนนี้มีเวลาอยู่พอดี ขอคุยด้วยหน่อยสิ”
“เรื่องอะไรครับ?” จางเย่แปลกใจ
ซูหงเอี้ยน : “เธออยู่ตำแหน่งอะไรที่เป่ยต้า?
จางเย่อึกอัก : “ก็เป็นตำแหน่งที่อาจารย์ทราบแหละครับ สอนทั้งสาขาภาษาจีนกับสาขาคณิตศาสตร์ แต่ตอนนี้พักงานอยู่ก็ไม่นับว่ามีตำแหน่งอะไร แล้วก็ไม่มีสอนด้วย”
ซูหงเอี้ยนร้องอ้อ “เมื่อวานมีประชุมกันในคณะ ปรึกษากันเรื่องของเธอ รวมถึงการเชิญเธอมาเป็นกรรมการคุมสอบและอีกอื่นอีกเรื่องหนึ่ง คณบดีให้ครูมาคุยกับเธอ ตอนนี้ครูเลยอยากจะถามความเห็นเธอหน่อย ทางคณะการสื่อสารสาขาพิธีกรประกาศอยากเชิญเธอให้มาเป็นรองศาสตราจารย์กิตติมศักดิ์ เธอจะสนใจรึเปล่า?”
จางเย่เบิกตา “เชิญผม? รองศาสตราจารย์?”
ซูหงเอี้ยนอธิบาย : “รองศาสตราจารย์กิตติมศักดิ์น่ะ ไม่ได้ขัดกับทางเป่ยต้าเธอหรอก แค่ชื่อที่ห้อยไว้เฉย ๆ จำเป็นเอาไว้ตอนเธอมาสอนสักวิชาสองวิชา ส่วนเวลาอื่นเธอจะทำอะไรก็ทำ ถึงไม่ว่างก็ไม่เป็นปัญหา แค่ห้อยชื่อไว้ก็พอแล้ว”
จางเย่กล่าวอย่างกริ่งเกรง : “ผมเป็นแค่นักศึกษาคนหนึ่งนะครับ ไหนเลยจะ…”
ซูหงเอี้ยน : “เลิกอ้างความเป็นนักศึกษาศิษย์เก่าได้แล้วน่า รางวัลสุดยอดพิธีกรเธอก็คว้ามาหมดแล้ว เป็นถึงพิธีกรสุดเก่งกาจแห่งวงการไปเรียบร้อย เหล่าคนที่จบจากสถาบันเราก่อนหน้านี้แล้วไปคว้าพิธีกรไมค์ทองคำมาได้ พอกลับมาก็ได้ห้อยชื่อศาสตราจารย์กันหมด แต่เธออายุน้อยเกินไป จึงให้เป็นรองศาสตราจารย์ เธอน่ะไม่ต้องกดดันไปหรอก ที่ประชุมคณะปรึกษากันเรียบร้อยแล้ว ขอแค่เธอพยักหน้า เรื่องก็เป็นอันแน่นอน แค่อยากฟังความคิดเห็นเธอเฉย ๆ”
จางเย่ยังไม่อยากจะเชื่อ “ทำไมถึงเป็นผม?”
“เพราะเธอเหมาะสมที่สุด” ซูหงเอี้ยนยิ้ม : “มหาวิทยาลัยสื่อของเราเป็นสถาบันอันดับหนึ่งของประเทศในเรื่องสายงานพิธีกรสื่อสาร เรื่องนี้ไม่ต้องบอก แต่คณะสาขาอื่นกลับขาดความแข็งแกร่งเป็นอย่างมาก สาขาการแสดงหรือ? ก็เทียบไม่ได้กับ วิทยาลัยละครส่วนกลาง โรงเรียนละครเซี่ยงไฮ้ หรือสถาบันการแสดงปักกิ่ง ส่วนสาขาผู้กำกับ? สาขาดนตรี? ก็มีสถาบันที่ดีกว่าพวกเราอยู่ ตอนรับสมัครพวกเราจึงลำบากไปหมด แต่ถ้าเธอมาล่ะก็ คงช่วยกู้สถานการณ์ขึ้นมาได้บ้าง เธอไม่ได้เป็นแค่พิธีกรอย่างเดียว เธอยังเป็นผู้กำกับรายการทีวีอีก ทั้งสองรายการต่างคว้ารางวัลรายการโทรทัศน์ชั้นยอด ทั้งรายการบันเทิงและสารคดี นอกจากเธอแล้วใครจะกล้าบอกว่าตนเองเป็นผู้กำกับที่เยี่ยมที่สุดได้อีก? และเธอก็เคยแสดงหนัง เคยทำเพลง ดังนั้นภาพลักษณ์และความสำเร็จของเธอจึงเหมาะสมกับมหาวิทยาลัยสื่อมาก เรื่องเชิญเธอเป็นการตัดสินใจของสาขาพิธีกรเรา แต่ถ้าเธอไม่ตกลง ทางสาขาผู้กำกับกับสาขาดนตรีก็คงไม่คัดค้านแน่ เธอยังคงไปสอนไปตามสะดวก ไม่อยากไปก็ไม่เป็นไร เอาที่เธอสบายใจ”
จางเย่หัวเราะพลางกล่าว : “เป็นเรื่องดีนี่ครับ และเป็นเกียรติแก่ผมด้วย ผมจะมีอะไรอิดออดได้ล่ะ? เกรงก็แต่จะสร้างปัญหาให้สถาบันเก่ามากกว่า อาจารย์ก็ทราบ ว่ามนุษยสัมพันธ์ผมไม่ค่อยดีเท่าไหร่”
“ปัญหาเล็ก ๆ ธรรมดา สถาบันจะปกป้องเธอไม่ไหวเชียวหรือ?” ซูหงเอี้ยนกล่าวจบ ก็พูดกับตนเอง “เอาเถอะ ถึงความจริงบางทีเธอก็เข้าไปพัวพันกับปัญหาใหญ่มากไปหน่อยก็ตาม”
จางเย่ยิ้มเจื่อน
ซูหงเอี้ยน : “งั้นก็ตกลงตามนี้ ครูจะไปแจ้งทางคณะ”
จางเย่กล่าว : “ได้ครับ เป็นเกียรติอย่างยิ่ง”
ในเมื่ออาจารย์ซูเอ่ยปากเรื่องนี้มาแล้ว จางเย่ย่อมไม่มีเหตุผลที่จะปฏิเสธ คำเชิญทางเป่ยต้าเขายังตอบรับหมด รับตำแหน่งที่เป่ยต้ามาแล้ว ถึงคราวสถาบันเก่าตัวเองมาเชิญเขาไปเป็นรองศาสตราจารย์รับเชิญทั้งที เขาจะปฏิเสธได้อย่างไร? และไม่มีเหตุผลต้องปฏิเสธด้วย! ไม่ว่าคิดยังไงก็เป็นเรื่องดีออก!




[Go To Next Chapter]( ./36.md)