##บทที่ 868 : แจกของขวัญ!
ตกเย็น
หลังออกจาก CCTV จางเย่ก็ขนรางวัลทั้งหมดกลับบ้าน
ระหว่างที่ติดไฟแดง เขาก็ยกมือถือขึ้นมา เปิดดูห้องแชตของกลุ่มครอบครัว เขามีห้องแชตแยกไว้คุยกับพวกน้องสาวฝ่ายแม่ด้วย ในนั้นพวกสาวๆ กำลังคุยกันอย่างสนุกสนานทีเดียว
น้องสาม “มือถือของหยวนเหอตัวใหม่ดูดีมากเลย! น้ำลายไหล!”
น้องรอง “ใช่ๆ เห็นแล้วเหมือนกัน สวยมากเลยเนอะ!”
น้องสาม “ฉันอยากได้จัง! แต่พ่อกับแม่ไม่ซื้อให้อ่ะ ฮือ!”
น้องคนโต “อย่าฝันไปหน่อยเลย แพงตั้งขนาดนั้นน่ะ”
น้องสามโวยวาย “มีเพื่อนในห้องซื้อมาใช้แล้ว ฉันไปลองเล่นมาแล้วด้วย สุดยอดมาก! ใช้ดีมาก! ฉันจะขอยืมเธอมาเล่นสักหลายวัน แต่เธอก็ไม่ยอม ขอฮืออีกรอบ!”
จางเย่หัวเราะพลางพิมพ์ “ทำอะไรกันอยู่?”
น้องสาวคนโตส่งอีโมติคอนตกใจ “โอ๊ะ พี่มาแล้ว”
น้องสามส่งสติกเกอร์ท่าทางน่ารัก “พี่ วันนี้ออนไลน์ได้ด้วยเหรอ แปลกจัง”
จางเย่ “วันนี้วันหยุดเหรอ?”
น้องรอง “คิกๆ วันหยุดมาตั้งหลายวันแล้ว”
น้องคนโต “อยู่บ้านกันจนเบื่อจะแย่แล้วเนี่ย”
จางเย่พิมพ์ตอบ “ไม่มีอะไรทำก็ดี มาที่บ้านฉันสิ”
น้องสาวคนโตตกใจ “หือ? ตอนนี้เหรอ?”
น้องรอง “พี่ มีอะไรจะบอกรึงั้นเหรอ?”
จางเย่ “ฮ่าๆๆ มาแล้วก็รู้เอง ของดีน่า!”
น้องสามกระวนกระวาย “เรื่องอะไรเล่า? บอกมาก่อนสิ”
จางเย่ “มาแล้วก็รู้เองน่า รีบมาเร็วเข้า!”
น้องคนโตส่งอีโมติคอนหัวเราะปิดปาก “ได้ จะรีบไปนะ”
น้องรอง “งั้นหนูเรียกแท็กซี่นะ จ่ายค่ารถให้ด้วยสิ?”
จางเย่ “เออน่า มาเร็ว”
น้องสาม “หือ งั้นหนูเรียกรถเหมือนกันนะ ฮี่ๆ! อยากเห็นแล้วสิว่าของดีของพี่คืออะไรน่ะ!”
พอวางสาย จางเย่ก็ขับรถกลับบ้าน
.....
ที่ไช่ซื่อโข่ว
ขณะกำลังจะขับรถเข้าซอย จางเย่ก็โทรเข้าบ้าน
ตู้ด ตู้ด สายต่อติด พ่อของเขารับสาย “ฮัลโหล?”
จางเย่หัวเราะ “พ่อ ผมเอง”
พ่อถาม “ทำไมยังไม่กลับบ้าน?”
จางเย่กล่าว “อยู่ตรงปากซอยเนี่ย พ่อกับแม่ลงมาช่วยผมหน่อยสิ เมื่อกี้เพิ่งเลิกจากงานเลี้ยงประจำปี บนรถผมเลยมีของเยอะแยะ ถือกลับไม่ไหว เรียกให้เฉินเฉินลงมาด้วยนะ อย่าให้มัวเล่นเกมทั้งวัน ให้เธอขยับตัวบ้าง”
“ได้ รู้แล้ว” พ่อวางสาย
รถเคลื่อนตัวเข้ามาในตึก
พอมาถึงชั้นล่าง จอดรถเสร็จเรียบร้อย พ่อกับแม่ของเขาก็มายืนรออยู่หน้าทางเข้าตึก ด้านหลังคือเฉินเฉินที่ตามลงมาด้วยอย่างไม่ค่อยเต็มใจนัก
จางเย่ลงมาจากรถ ก่อนเปิดประตูหลังและท้ายรถ
แม่บ่นงึมงำ “ของเยอะแค่ไหนกันถึงต้องให้พวกเราลงมากันหมดน่ะ?”
“แม่มาดูสิ” จางเย่ชี้ “ข้างในนี้หมดเลย เอาขึ้นไปหมดเลย”
พ่อกับแม่พอเห็นข้าวของในรถก็ต้องตกตะลึง!
แม่อุทาน ตาเถรคำหนึ่ง “อะไรน่ะ ทำไมมีของเยอะแบบนี้ คอมฯ เหรอ? แล้วนี่อะไรน่ะ มือถือ? ยังมีเครื่องสำอางอีก? แล้วทำไมถึงมีกล่องเงินด้วยล่ะ?” แม่อึ้งมาก “นี่ไปร่วมงานเลี้ยงมาเหรอ? ทำไมเหมือนแกไปปล้นเขามากันน่ะหา?”
จางเย่หัวเราะลั่น “ผมจับฉลากได้มาน่ะ!”
แม่พูดไม่ออก “จับฉลากอะไรของแก แกไปช้อปปิ้งแหลกมามากกว่าละมั้ง!”
จางเย่ “ผมเพิ่งบอกให้พวกน้องๆ มากัน ไม่รู้พวกนั้นกินข้าวกันมาหรือยัง แม่ช่วยทำกับข้าวเผื่อให้หน่อยสิ”
“รู้จักแต่สั่งคนอื่นเขานะแกน่ะ!” แม่กลอกตาใส่
จางเย่หัวเราะ “ไม่ได้สั่งเปล่าน่า นี่ อันนี้ผมให้แม่กับพ่อ”
แม่บ่นงึมงำ “คิดว่าแค่กล่องบ้าๆ นี่ก็หลอกฉันได้เรอะ?” เธอเดินเข้าไปดูกล่องนั้นด้วยความสงสัย กดปุ่มปลดล็อก พอเปิดฝาขึ้นมา ยังไม่ทันเปิดให้อ้าออกทั้งหมด เธอก็เห็นแบงก์ร้อยหยวนจำนวนมาก
พ่ออุทาน “ทำไมมีเงินเยอะขนาดนี้?”
แม่ยังสะดุ้งโหยง “แกไปปล้นธนาคารไหนมา?”
จางเย่หัวเราะ “ของรางวัลในงาน ดูนี่สิ พ่อกับแม่หยิบไปได้เลย!”
แม่กลัวคนอื่นจะเห็น ก็เลยรีบกอดกล่องแบกขึ้นบันได พูดพลางเดินไปด้วยว่า “ไหนหนังสือพิมพ์บอกว่าแกกับ CCTV มีปัญหากันไง? สงสัยจะข่าวลือละมั้ง ดูรางวัลที่ CCTV ให้เย่น้อยสิ! ดีมากเลย! ให้ทั้งเงินให้ทั้งของ แล้วก็ไม่ใช่แค่อย่างละชิ้นด้วยนะ แต่เป็นกล่องๆ! ไอ้หนูเอ๊ย ถ้า CCTV ให้สวัสดิการดีขนาดนี้ ก็อยู่อีกสักหลายปี ร่วมงานเลี้ยงให้บ่อยหน่อยก็ได้!”
จางเย่หัวเราะ “ถ้าผมเข้างานเลี้ยงแบบนี้บ่อยๆ ไม่รู้จะมีคนใน CCTV หัวใจวายตายกันสักเท่าไหร่! แค่ครั้งนี้ครั้งเดียว ผมว่าสถานีโทรทัศน์ทั่วประเทศก็คงไม่มีใครกล้าให้ผมเข้างานเลี้ยงอีกแล้ว”
พ่อชะงัก “หมายความว่ายังไง?”
“ไม่ว่าไงหรอก ฮ่าๆ เอาของขึ้นข้างบนกันเหอะพ่อ” จางเย่เริ่มแบกของขึ้นไป
ทีละชุด
ทีละกล่อง
ยี่สิบนาทีให้หลัง พวกเขาต้องขึ้นลงบันไดกันถึงหลายรอบ กว่าจะย้ายของทั้งหมดเสร็จ
พอมาถึงข้างในบ้าน จางเย่เหนื่อยจนหอบแฮก ของรางวัลส่วนใหญ่ตัวเขาเป็นคนแบกทั้งนั้น “พ่อกับแม่ดูๆ เลย แล้วอยากได้อะไรก็เอาไป อยากจะเปลี่ยนมือถือไหม? คอมฯ ด้วย…หือ?” จางเย่นับของด้วยสายตาและนึกขึ้นได้ “มือถือหายไปไหนเครื่องหนึ่ง? โน้ตบุ๊กด้วย?”
แม่ถาม “ลืมไว้บนรถรึเปล่า?”
จางเย่กลอกตาสองครั้ง ก่อนตรงเข้าไปเคาะประตูห้องนอน “เฉินเฉิน!”
เห็นเฉินเฉินทำท่าลับๆ ล่อๆ ซ่อนของไว้ในผ้าห่ม พอเห็นจางเย่กับพ่อแม่เดินเข้ามาห้อง สีหน้าของเด็กน้อยก็ไร้ความรู้สึกขึ้นมาทันที รีบดึงมือกลับพูดเสียงเรียบ “จางเย่ มีอะไร?”
จางเย่หรี่ตาลง “ซ่อนอะไรไว้?”
เฉินเฉินเถียง “ฉันแค่พับผ้าห่มเฉยๆ”
จางเย่ทั้งฉิวทั้งขำ “พอเลยเธอ พับผ้าห่มรึ? พระอาทิตย์ขึ้นทางทิศตะวันตกแล้วมั้ง” เขาดึงผ้าห่มออก เป็นดังคาด โทรศัพท์กับคอมพิวเตอร์ที่หายไปอยู่ที่นี่เอง!
จางเย่ฉวยหยิบขึ้นมา
เฉินเฉินกลับห้ามเขา “นั่นของหนูนะ!”
จางเย่ “ใครให้เธอกัน! เพิ่งอยู่ประถมเอามือถือไปทำไม! คอมฯ นี่ด้วย คอมฯ ในบ้านยังเล่นไม่พออีกรึ?”
เฉินเฉินโมโห “นายบอกเองว่าชอบอะไรก็หยิบไป!”
จางเย่แทบเป็นลม “ฉันบอกปู่กับย่าเธอโน่น”
เฉินเฉินกอดโน้ตบุ๊กไว้แน่น “ปีนี้ฉันไม่ขออั่งเปานายหรอก ฉันจะเอาอันนี้”
“รู้จักหยิบนะ คิดว่าอั่งเปาเธอเท่าไหร่กัน? สองกล่องนี้รวมกันก็สองหมื่นกว่าแล้ว!” จางเย่ไม่ยอม “ไม่ ให้เธอไปเธอก็เอาแต่เล่นเกม ถ้าไปเล่นที่โรงเรียน ครูเธอต้องโทรเรียกผู้ปกครองไปทุกวันล่ะสิ? ถึงตอนนั้นใครจะมีหน้าไปกันหา?”
เฉินเฉินเถียงอย่างจริงจัง “ฉันจะเอาคอมฯ ไว้เรียนต่างหาก ไว้ทำการบ้านด้วย จางเย่ ทำไมนายไร้สาระจัง? คิดแต่จะใช้เล่นเกมเหรอ?”
หา?
จางเย่แทบกระอักเลือด ไอ้เด็กบ้านี่!
“ใครรู้จักแต่เล่นเกมน่ะ? ฉันหรือเธอกันแน่?” จางเย่หงุดหงิด
เฉินเฉิน “นายเป็นคนสร้าง Plant VS Zombie นะ”
จางเย่ “…” เรื่องนี้เขาเถียงไม่ออก
แม้แต่แม่ยังหัวเราะร่วนเมื่อได้ยินเข้า “เด็กมันใช้เรียนหนังสือน่า แกจะไปสนใจอะไร”
จางเย่ “ยายหนูนี่เรียนกะผีน่ะสิ!”
แม่โบกมือ “เฉินเฉิน ย่าจัดการเอง มือถือกับคอมฯ ล้วนยกให้หนู วันหลังเรียนหนังสือเก่งๆ สอบครั้งหน้าเอาคะแนนดีๆ กลับมาให้ได้นะ”
เฉินเฉินรับปาก “ขอบคุณค่ะคุณย่า
จางเย่ยังไม่ยอม “แม่ แม่เอาใจเธอเกินไปแล้ว”
อีกทางหนึ่ง เฉินเฉินอดใจรอไม่ไหว เปิดกล่องทันที แล้วเสียบสายชาร์จมือถือทันทีที่เอาออกมา จากนั้นก็เปิดกล่องคอมฯ วุ่นวายง่วนอยู่กับพวกมัน
ด้านนอก มีเสียงกริ่งประตูดังขึ้น
ตามด้วยเสียงคนเคาะประตู “พี่ พวกเรามาแล้ว เปิดประตูหน่อย!”
แม่ออกไปเปิดประตู “หือ ทำไมมากันไวนักล่ะ? พี่เธอเพิ่งบอกฉันเองว่าพวกเธอจะมา แล้วนี่อะไร? มากันพร้อมกันสามคนเลยงั้นเหรอ?”
“สวัสดีค่ะลุงใหญ่ป้าใหญ่” น้องสาวคนโตทักทายทุกคนอย่างเรียบร้อย ก่อนกล่าวว่า “เปล่าค่ะ เราสามคนรอเจอกันที่ชั้นล่างก่อนขึ้นมา หนูมาก่อนเลยรอคนอื่นอยู่สักพัก”
น้องสามอดใจไม่ไหว “ป้าขา พี่ล่ะ? ทำไมบอกให้หนูมาที่นี่ล่ะ? นี่หนูรีบพุ่งมาเลยนะคะเนี่ย อดดูละครคืนนี้เลยด้วยนะ!”
น้องรองก็ว่า “ช่าย พี่เขาบอกว่ามีของดีเหรอคะ?”
จางเย่ออกมาจากห้องนอนพร้อมเสียงหัวเราะ “มากันหมดแล้วรึ?”
น้องรองโบกมือทักทาย “พี่!”
จางเย่หัวเราะ ถอยไปยืนด้านข้างพร้อมชี้มือไปยังกองภูเขาของขวัญ “มาดูสิว่านี่อะไร”
ทั้งสามหันไปมองแวบหนึ่ง
น้องสามเฉาเหมิงเหมิงตกใจทันทีที่เห็น “เชี่ย! หยวนเหอ! รุ่นล่าสุดด้วย!”
น้องรอง เฉาถงพุ่งมาพร้อมอุทาน “สวรรค์! นี่หนูฝันไปเหรอเนี่ย? หยวนเหอจริงด้วย? แถมยังมีตั้งสิบกว่าเครื่องอีก! อ๊ายยย”
เฉาตานในฐานะพี่สาวคนโตซึ่งปกติเรียบร้อยที่สุด พอเห็นของบนพื้นยังต้องตกใจ “พี่ ไปปล้นห้างไหนมาเนี่ย? ของขวัญตรุษจีนหรูไปรึเปล่า? ที่กองอยู่นี่สักสองแสนได้แล้วมั้ง? นั่นก็โน้ตบุ๊กจอทัชสกรีนบางเฉียบ ตัวไฮเอนด์รุ่นล่าสุดราคาหมื่นกว่าอีก!”
จางเย่ยิ้ม “ไม่ต้องถามหรอกว่าฉันเอามาจากไหน เอาเลย มาหยิบไปได้เลย ใกล้ตรุษจีนแล้ว ถือว่าพวกนี้เป็นอั่งเปาเถอะ!”
น้องสามกรี๊ด “ให้พวกเราจริงอ่ะ?”
น้องสองกลืนน้ำลายอึ้ก “หยิบได้หมดเลยเหรอ? ขอสองอันก็ได้?”
จางเย่ขำ “ถ้าอยากได้ จะเอาไปสามเลยก็ยังได้”
“เย้ พี่ใจดีสุดๆ!” น้องสามกรีดร้องขณะตรงไปหยิบหยวนเหอมากอดไว้ไม่ยอมปล่อย แล้วคิดไปคิดมา เธอก็ตัดสินใจว่าน่าจะเอาคอมฯ ไปด้วยอีกสักเครื่อง “โห ของฉัน ของฉัน ของฉันทั้งหมดเลย!”
น้องรองทำท่าเหมือนเสือรอแย่งเหยื่อ “เอาให้ฉันด้วย!”
“ไม่ต้องแย่งกัน จะแย่งกันไปทำไม? เป็นสาวเป็นนางทำตัวแบบนี้ได้ยังไงกัน?” น้องสาวคนโตเรียบร้อยกว่าคนอื่น เดินเข้าไปในกองของขวัญ หยิบเอา…เครื่องสำอางหกกล่อง มือถือสี่เครื่อง และโน้ตบุ๊กอีกสาม!
น้องรอง “…”
น้องสามอุทาน “พรืด พี่ จะโลภมากเกินไปหน่อยแล้ว!”
จางเย่ก็ตะลึง
เฉาต้านมือไม้เต็มจนถืออะไรไม่ได้ จำได้แต่ยอมปล่อยของในมือ สุดท้ายได้แค่เครื่องสำอางสอง มือถือหนึ่ง คอมฯ อีกเครื่องหนึ่ง
น้องสามแกะมือถือ เปิดแล้วใส่ซิมในทันที “พี่ สุดยอดเลย! ให้หมื่นไลก์เลย!”
น้องสาวคนโตและคนรองก็เปิดมือถือกับคอมฯ เครื่องใหม่ในทันทีเช่นกัน!
“โห เทคโนโลยีล้ำมาก!”
“มีระบบตรวจจับม่านตาด้วย! สวรรค์!”
“โคตรแพง! ของโคตรแพง!”
“รีบอวดในเวยป๋อดีกว่า!”
หลังเปลี่ยน ‘ชุด’ เสร็จ สามสาวก็ดีใจจนแทบคลั่ง!
จางเย่ไม่ลืมพี่สาวฝั่งพ่อ เขาเรียกคนมารับของไปส่งก่อนจึงค่อยโทรบอกเธอ
“พี่ ใกล้ถึงตรุษจีนแล้ว แต่ผมคงยุ่งมาก มีรายการคืนส่งปีของสถานีนครหลวงด้วย อาจจะไม่ได้ไปหาที่บ้านนะ ผมเลยส่งของไปให้พี่กับที่บ้านโน้นแล้ว อย่าลืมรับของนะครับ” จางเย่กล่าว
พี่สาวฝั่งพ่อของเขาถาม “ส่งอะไรมาเหรอ?”
จางเย่หัวเราะ “พอถึงแล้วก็รู้เอง แต่รับรองว่าพี่ต้องชอบแน่”
ทว่าแม้จะทยอยแจกของไปเยอะแล้ว ในบ้านก็ยังมีของเหลืออีกมากกว่าครึ่ง แจกยังไงก็ไม่หมดสักที แต่จะให้ทำยังไงได้เล่า ก็เขาเล่นกวาดรางวัลทั้งหมดในงานเลี้ยงประจำปีของ CCTV มานี่นา!






[Go To Next Chapter]( ./66.md)