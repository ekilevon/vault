##บทที่ 843 : จางเย่เดือด! (จบ)
บรรยากาศเหตุการณ์เริ่มตึงเครียด!
เหล่าพนักงานที่มามุงเริ่มซุบซิบ
"เขามาได้ไงน่ะ?"
"ดุชิ*หายเลย!"
"ไอ๊หยา รีบเรียกหัวหน้าลงมาเร็ว อย่าตีกันขึ้นมาจริง ๆ เลย!"
"นั่นสิ ไอ้จางเย่นี่เคยตีกับคนมาไม่น้อยเลยนะ!"
"เพราะเรื่องของหวังเฮ่อรึเปล่า?"
"หรือว่าเขากับหวังเฮ่อเป็นเพื่อนร่วมรุ่นกัน?"
"เป็นไปได้นะ!"
"หัวหน้ากวนเป็นคนเริ่มเรื่องนี้เองด้วย ไม่มีทางเจรจาแล้ว!"
"ฉันว่าแจ้งตำรวจก่อนดีไหม? อย่าให้เกิดเรื่องใหญ่ขึ้นจริง ๆ เลย!"
เดิมทีหวังเฮ่อก็เคยทำงานที่นี่อยู่ช่วงหนึ่ง เรื่องของกวนหยุนไห่แม้ทุกคนจะแสร้งทำเป็นไม่รู้เรื่อง แต่ลับหลังมีใครบ้างไม่รู้ความจริง นินทากันไปไม่รู้กี่ครั้งกี่หนแล้ว แต่ที่พวกเขาคิดไม่ถึงก็คือ ครั้งนี้จางเย่เข้ามายุ่มย่ามด้วย!
ถ้าเป็นบริษัทอื่นที่ไหนสักแห่ง พวกเขาอาจไม่รู้เรื่องของจางเย่นัก แต่ว่าพวกเขาที่สถานีเหอเป่ยนับเป็นคนในวงการ จะไม่รู้เรื่องนี้ได้ยังไงกัน? จะไม่รู้เรื่องของจางเย่ผู้ซึ่งเป็นนักเลงโตในวงการได้ยังไงกัน?!
หวังเฮ่อเองก็คำราม "ใครเป็นคนผลัก ออกมาซะดี ๆ!"
ไม่มีใครส่งเสียง
หัวหน้าเฉินเป็นผู้มีอำนาจสูงสุดในที่นี้ พอฟัง เขาเองก็โกรธจนหน้าตึง "หวังเฮ่อ อย่ามาทำตัวไร้เหตุผล ใครเห็นพวกเราลงมือผลักบ้าง? หา?"
ซูหงเอี้ยนยันหวังเฮ่อเอาไว้ "พอแล้วเธอน่ะ อย่าก่อเรื่อง!"
หัวหน้าเฉินกล่าว "ไม่มีใครแตะตัวเธอด้วยซ้ำ!"
จางเย่จ้องหัวหน้าเฉินเขม็ง "ใครพิสูจน์ได้บ้างว่าพวกคุณไม่ได้ผลัก?"
หัวหน้าเฉิน "..."
จางเย่กล่าวเสียงเย็น "งั้นก็เป็นพวกคุณนั่นแหละที่ผลัก!"
คนมุง "..."
เหล่าพนักงานรักษาความปลอดภัยแทบจะร้องไห้ คุณมันไร้เหตุผลเกินไปแล้ว!
หัวหน้าเฉินชี้หน้าพวกเขา "พวกเรายังอยู่ในเวลาทำงาน ทุกคนก็ต้องทำงาน พวกคุณกลับบุกเข้ามาร้องหาหัวหน้ากวน ยังจะบุกรุกขึ้นบนตึก พวกคุณนัดไว้แล้วเหรอ? หา? หัวหน้ากวนอยู่ในตึก แต่ว่าวันหนึ่ง ๆ หัวหน้ามีเรื่องต้องจัดการแค่ไหน? พวกคุณคิดจะเจอก็เจอได้? พวกคุณบอกว่าอยากเจอตอนไหนต้องได้เจอ? บัดซบ! จะเข้าพบใคร ก็นัดหมายมาก่อนสิ แล้วก็รอไป!"
ซูหงเอี้ยนมองเขา "แล้วคุณจะยอมนัดให้พวกเรางั้นเหรอ?"
"พวกเราเพิ่งมาถึง คุณก็จัดการลงมือแล้ว!" หวังเฮ่อกล่าว "ยังจะเรียกยามมาล้อมพวกเรา! นี่มันหมายความว่ายังไง? เห็นพวกเราเป็นโจร?"
ขณะนั้น มีลูกค้าหรือใครก็ไม่ทราบเข้ามา มองเห็นกลุ่มคนที่ห้องโถงเขาก็เหลือบมองหลายครั้ง ก่อนจะถามหาลิฟต์จากพนักงานคนหนึ่ง พนักงานคนนั้นพอชี้ทางให้ ชายผู้นั้นก็เดินตรงไปขึ้นลิฟต์ช้า ๆ ไม่มีใครถามว่าเขาเป็นใคร ทั้งที่เห็นได้ชัดว่าเพิ่งมาที่นี่เป็นครั้งแรกเหมือนหวังเฮ่อและซูหงเอี้ยน
ซูหงเอี้ยนชี้ไปที่ลิฟต์ "แล้วคนนั้นทำไมผ่านไปได้? ไม่มีใครไปขวางเขาล่ะ?"
หัวหน้าเฉินไม่เหลียวหน้าไปก็ถาม "ใคร?"
จางเย่ออกปาก "จงใจสินะ?"
หัวหน้าเฉินปรายตามองจางเย่ "เชิญกลับ!"
จางเย่แค่นหัวเราะ "วันนี้ผมไม่กลับ พวกคุณยังจะทำอะไรได้?"
หัวหน้าเฉินชะงัก ไม่คิดว่าจางเย่จะทำตัวทรามได้เช่นนี้ "ถ้าพวกคุณยังขัดขวางการทำงานตามปกติของพวกเรา อย่าโทษว่าพวกเราเรียกตำรวจก็แล้วกัน!"
"จะขู่กันเรอะ!" จางเย่หยิบมือถือออกมา "รีบแจ้งสิ หรือจะให้ผมแจ้งแทน? อาจารย์ผมถูกพวกคุณทำร้ายน่ะ! วันนี้ถ้าไม่คุยกันให้เรียบร้อย ใครก็อย่าคิดจะออกไป!"
ทำร้ายเรอะ?
เชี่*! ใครไปทำร้ายอาจารย์ของนายกันวะ!
เธอล้มเองจริง ๆ ว้อย! ไม่ได้ล้มจริงจังด้วย ก็แค่เซไปเพราะสะดุดแค่นั้นเอง!
ความเข้าใจของหัวหน้าเฉินคือ สำหรับดาราโดยเฉพาะดาราดัง ที่กลัวที่สุดคือข่าวเสื่อมเสีย เรื่องอะไรก็ตาม แค่ยกตำรวจมาอ้าง อีกฝ่ายย่อมต้องเกรง แต่พอฟังจางเย่พูดจบ หัวหน้าเฉินก็สำลัก เขาเพิ่งนึกออกว่าคนแซ่จางผู้นี้ ยังจะมีข่าวเสื่อมเสียน้อยอยู่หรือ? ด่าคน ทำร้ายคน ฟ้องที่ทำงาน ปฏิเสธรางวัล มีเรื่องอะไรที่เขาไม่กล้าทำ? สามวันห้าวันมีข่าวเสื่อมเสียรอบหนึ่ง แต่คนน่ะหรือ? ไม่ใช่กินอิ่มนอนหลับอยู่ทุกวันหรือยังไง? อีกฝ่ายไม่สนใจด้วยซ้ำ สื่อเองก็รายงานข่าวจนเบื่อไปแล้ว! ดังนั้นข่าวเสื่อมเสียทั้งหลายแม้จะเป็นจุดอ่อนของศิลปินคนอื่น แต่สำหรับจางเย่แล้ว กลับไม่สะทกสะท้านสักนิด อย่างกับเป็นอาหารว่างไปเสียได้!
จางเย่ชี้นิ้วขึ้นไปบนอาคาร "ไม่ต้องพูดมาก! ให้กวนหยุนไห่ลงมา!"
หัวหน้าเฉิน "หัวหน้ากวนประชุม!"
"งั้นพวกเราจะไปหาเขาเอง!" จางเย่พาซูหงเอี้ยนกับหวังเฮ่อขึ้นลิฟต์
เจอกับนักเลงโตหัวร้อนเช่นนี้ หัวหน้าเฉินเองก็ปวดหัว รีบเรียกคน "รปภ.! มัวทำอะไรอยู่! ขวางเขาไว้สิ! ฉันอยากรู้นักว่าวันนี้ใครกล้าฝ่าเข้าไป!"
จางเย่คำราม "แกมีน้ำยา?"
"นี่ที่ของพวกเรา!" หัวหน้าเฉินตะโกน
ซูหงเอี้ยนเห็นว่าจางเย่โกรธจริง ๆ ก็รีบเข้าไปคว้าแขนเขา "จางน้อย!"
……


บนอาคาร
ออฟฟิศของกวนหยุนไห่
เลขานุการของเขารีบวิ่งเข้ามา หอบหายใจกล่าว "หัวหน้ากวน!"
"มีอะไร?" กวนหยุนไห่กำลังเปิดเว็บไซต์ดูในห้อง
เขาเป็นชายวัยกลางคนผิวคล้ำ รูปหน้าเหมือนคนจีนทั่วไป แต่ขนคิ้วบาง ดูแล้วไม่ใช่คนที่คุยด้วยได้ง่ายนัก
"ข้างล่างเกิดเรื่องแล้วครับ!" เลขานุการนั้นรีบพูด "ไม่รู้จางเย่มาจากไหน! ตอนนี้อยู่ที่โถงชั้นล่าง! พวกหัวหน้าเฉินขวางเขาจะไม่ไหวแล้ว!"
กวนหยุนไห่หน้าเครียด "จางเย่ไหน?"
"จางเย่คนนั้นแหละครับ!" เลขาฯเขาว่า
กวนหยุนไห่ "เขามาทำไมน่ะ? มีเรื่องอะไรของเขา?"
เลขาฯ ลังเล "ดูเหมือนว่าเขาจะเป็น...เพื่อนร่วมรุ่นของหวังเฮ่อ?"
กวนหยุนไห่แค่นเสียง "ก็แค่ดาราคนหนึ่ง ยังขวางกันไม่อยู่? ให้ รปภ. จัดการไปสิ! วุ่นวายไม่จบไม่สิ้น! ไม่รู้หรือว่าที่นี่ที่ไหนน่ะ? คิดว่าเป็นบ้านตัวเองรึไง?"
เลขาฯ เหงื่อตก "แต่ว่า แต่ว่าจางเย่ไม่ใช่ดาราธรรมดานะครับ เขายังเป็นรองศาสตราจารย์ของเป่ยต้าและมหาวิทยาลัยสื่อฯ ด้วย เขาพยายามจะบุกเข้ามา พวกหัวหน้าเฉิน..."
"ฉันบอกให้ ไล่เขาออกไป!" กวนหยุนไห่แค่นหัวเราะคำหนึ่ง "ศาสตราจารย์ไม่ศาสตราจารย์จะไปสนใจทำไม! อยากพบฉัน? ก็ให้พวกนั้นนัดมา! รอฉันว่างก่อน!"
เลขาฯ เหลือบมองกวนหยุนไห่แวบหนึ่ง เห็น ๆ อยู่ว่าเขามีเวลาชัด ๆ แต่ว่าไม่อยากจะพบกับพวกจางเย่เท่านั้น ไม่อยากจะไว้หน้าพวกเขา และท่าทางต่อให้จางเย่ทำนัดหมายขอพบเข้ามา กวนหยุนไห่ก็ไม่ให้โอกาส เรื่องของหวังเฮ่อ ใครพูดก็ไม่มีประโยชน์!
เลขาฯ พยักหน้า "ทราบแล้วครับหัวหน้ากวน"
กวนหยุนไห่กล่าว "ไม่ไหวก็เรียกตำรวจ ต่อสายหาผู้กำกับหลิว ฉันไม่ว่างพบพวกเขา!" ก่อนส่ายหน้า "แต่ละคนคิดว่าตัวเองเป็นใครกัน!"
"ทราบแล้วครับ!" เลขานุการรับคำสั่ง
……


ชั้นล่าง
ที่ห้องโถง
เลขานุการผู้นั้นลงลิฟต์ลงมาถึงพอดี
จางเย่ยังเถียงกับพวกหัวหน้าเฉินหน้าดำหน้าแดง ซูหงเอี้ยนคอยปรามอยู่ด้านข้าง เดี๋ยวก็เถียงกับพวกหัวหน้าเฉิน เดี๋ยวก็ดึงจางเย่ด้วยเกรงเขาจะลุแก่โทสะ
"เลขาฯ หลิ่ว!"
"เลขาฯ หลิ่วมาแล้ว"
เหล่าคนมุงร้องทัก
หัวหน้าเฉินพอได้ยินก็หันหน้ามา รีบกล่าว "เลขาหลิ่ว!"
ทุกคนทราบว่าเลขาหลิ่วต้องรับคำสั่งจากหัวหน้ากวนลงมาแน่
เลขาของกวนหยุนไห่พยักหน้าให้พวกเขา จากนั้นหันไปกล่าวกับจางเย่หวังเฮ่อทั้งสาม "หัวหน้ากวนไม่ว่าง พวกคุณกลับไปเถอะ! อยากพบเขาผมจะช่วยลงนัดไว้ให้พวกคุณ แต่ไม่ทราบหัวหน้ากวนจะว่างตอนไหน ถึงเวลาแล้วผมจะติดต่อไปนะครับ!" คำพูดนี้ฟังดูไม่เลว แต่ว่ากลับเย็นชายิ่ง!
หัวหน้าเฉินเข้าใจความคิดของหัวหน้าแล้ว นี่คือการบอกว่าพวกเขาไม่ต้องไว้หน้าจางเย่ จึงบอกกับหวังเฮ่อ "ได้ยินหรือยัง? เชิญกลับ!"
จางเย่ "วุ่นวายขนาดนี้กวนหยุนไห่ยังไม่โผล่หน้า หมายความว่ายังไง?"
หัวหน้าเฉิน "หัวหน้ามีธุระของหัวหน้า ทำไมแค่ฟังพวกคุณมาโวยวายก็ต้องออกหน้ามาเรอะ?"
จางเย่หัวเราะ "หึ!"
ซูหงเอี้ยนสูดลมหายใจลึก "พวกเรามาก็เพื่อคุยกันเรื่องนี้ให้ดี ไม่มีใครคิดจะมาก่อเรื่องทั้งนั้น อีกทั้งถ้าเกิดเรื่อง ก็เป็นพวกคุณที่หาเรื่องก่อน! คุณเป็นเลขาฯ ของหัวหน้ากวน? ให้ฉันพบหัวหน้ากวนหน่อยเถอะ ฉันคนเดียวก็ได้ ฉันอยากคุยกับเขาต่อหน้า!"
เลขาฯ ผู้นั้นส่ายหน้า "หัวหน้ากวนไม่ว่าง"
เพราะเป็นเรื่องของลูกศิษย์ตนเอง ซูหงเอี้ยนจึงพยายามระงับโทสะไว้ "งั้นพวกเรารอหัวหน้ากวนที่ห้องโถงนี่ได้ไหมคะ? พวกเราจะรอข้างล่างนี่แหละ"
หัวหน้าเฉินหงุดหงิด "พวกเรายังพูดไม่ชัดอีกหรือ? บอกไปตั้งหลายรอบแล้ว พวกคุณไม่รู้เรื่องหรือแสร้งทำเป็นไม่รู้เรื่อง?"
เลขาฯ หลิ่วก็ว่า "พวกคุณรอไปก็ไม่มีประโยชน์ คนอื่น ๆ ก็ทำงานอยู่ พวกคุณอยู่นี่ก็มีผลกับเรา ถ้าจะรอ กรุณารอด้านนอก ที่นอกประตูอาคารมีพื้นที่นั่งรอ พวกคุณรอตรงนั้นได้ พวกเราไม่ยุ่ง"
จางเย่แค่นหัวเราะด้วยความขุ่นเคือง "พวกเราจะรอในห้องโถงก็ยังไม่ได้เชียวหรือ?"
หัวหน้าเฉิน "เชิญออก!"
รปภ. เองก็ตีวงล้อมเข้ามา
หวังเฮ่อกำหมัดสูดลมหายใจลึก หันมองจางเย่
ซูหงเอี้ยนเองก็โกรธสุดระงับ กระแนะกระแหน "กวนหยุนไห่คิดว่าตัวเองเป็นใครกัน? ฉันกับจางเย่มาพร้อมหน้า เห็นหน้าเขาสักแวบยังไม่ได้?"
ซูหงเอี้ยนเป็นอาจารย์มากประสบการณ์ของมหาวิทยาลัยสื่อสารมวลชน จางเย่เองเป็นถึงรองศาสตราจารย์ของมหาวิทยาลัยปักกิ่ง ทั้งยังมีชื่อเสียงโด่งดังอยู่ในวงการบันเทิง อย่าว่าแต่คุณเป็นหัวหน้าฝ่ายการผลิตภาคนครหลวงของสถานีเหอเป่ยเลย ต่อให้จางเย่ตรงไปพบหัวหน้าสถานีเหอเป่ยของพวกคุณ อีกฝ่ายยังไม่อาจปิดประตูไม่พบหน้าได้ รองศาสตราจารย์ของเป่ยต้า พิธีกรที่ได้รับรางวัลเกียรติยศสูงสุด ดาราดังแถวหน้าของวงการ หน้าตาของเขานับว่าพอมีอยู่บ้าง!
แล้วคุณ?
เหตุผลยังไม่ถก?
คิดว่าตัวเองเป็นใครกัน?
พูดกันตามตรง ถ้าไม่ใช่เพราะเรื่องของหวังเฮ่อ ด้วยฐานะของซูหงเอี้ยน ยังไม่ลดตัวลงมาเคาะประตูขอพบกวนหยุนไห่หรอก!
หัวหน้าเฉินร้อง "รปภ.!"
จางเย่ไม่ขยับ "แค่ประตูยังไม่ยอมให้เหยียบสินะ?"
หัวหน้าเฉินกล่าวเสียงแข็ง "ผมขอย้ำอีกครั้ง เชิญกลับ!"
จางเย่มองพวกเขา "พวกคุณแน่ใจนะ?"
"ขอโทษด้วย พวกเราแน่ใจ" เลขาหลิ่วก็ไม่พอใจ
"งั้นผมก็ต้องขอโทษด้วย!" จางเย่ออกปาก "เรื่องในวันนี้! ผมต้องจัดการแน่!"
ซูหงเอี้ยนกระซิบถาม "ว่ายังไงนะ?"
"รอผมโทรศัพท์ก่อน" พูดจบ เขาก็หมุนตัวเดินออกไปหลายก้าว นั่งลงบนโซฟาตัวหนึ่งในห้องโถง
ทุกคนตะลึง!
หัวหน้าเฉินขมวดคิ้ว "คุณจะทำอะไร?"
จางเย่ไม่สนใจจะตอบ เอามือถืออกมาโทรหาคนคนหนึ่ง!
ไม่ลงมาใช่ไหม?
ไล่พวกเราใช่ไหม?
ได้!
ตู๊ด ตู๊ด เสียงดังประมาณหกเจ็ดครั้งก็มีคนรับสาย!
ปลายสายเป็นผู้หญิงคนหนึ่ง "ฮัลโหล"
จางเย่ "อู๋ ยุ่งไหม?"


[Go To Next Chapter]( ./41.md)