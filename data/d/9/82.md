##บทที่ 885 : การสังหารหมู่ของ ‘จดหมายถึงบ้าน’
“ดันๆๆ!”
“ช่วยกันดัน ‘จดหมายถึงบ้าน’!”
“อันดับสี่แล้ว!”
“แต่ว่าข้างบนเป็นเพลงที่ดีที่สุดในอัลบั้มใหม่ของเฉินกวงเลยนะ!”
“บุก! ลากเหล่าเฉินลงมา!”
“ฉันมาแล้ว! ลงมาซะ!”
“จัดการอาจารย์เฉินกวงเลย!”
“พี่น้อง! สหายร่วมชาติ! บุก!”
“ดันจางเย่เข้าท็อปทรี!”
“ใช่! ดันจางเย่เข้าท็อปทรี! ฮ่าๆๆๆ!”
พวกชาวเน็ตที่กลัวใต้หล้าไม่วุ่นวายพอยังตื่นเต้นกระเหี้ยนกระหือรือยิ่งกว่าเจ้าตัวเองเสียอีก แต่ละคนส่งเสียงโวยวาย บ้างก็คอมเมนต์ชม ‘จดหมายถึงบ้าน’ ช่วยกันฟังเพิ่มเรตติ้ง หรือช่วยกันส่งต่อเพื่อเพิ่มความนิยม ในที่สุด ด้วยความวุ่นวายของเหล่ากองทัพเกรียน ถึงกับสร้างปาฏิหาริย์ของมารดามัน กระชากเฉินกวง ‘ร่วง’ ได้จริงๆ!
อันดับสาม!
อันดับสามในชาร์ตเพลงฮิตของจีน ‘จดหมายถึงบ้าน’ !
กองทัพเกรียนต่างดีใจกันสุดขีด!
“โหว!”
“ฮ่าๆๆๆ!”
“สำเร็จ! สำเร็จแล้ว!”
“โคตรเจ๋ง!”
“เฮ้ย ต้องขนาดนี้เลยเรอะ!”
“ไอ้หยา ขอขำแป๊บ!”
เดิมทีคนกลุ่มนี้ต่างเสียน้ำตาให้กับเพลงบทนี้ บ้างถึงกับร้องไห้ฟูมฟาย แต่ผ่านไปแค่พริบตา เมื่อพวกเขาเห็นโอกาสเล่นสนุก? สร้างความวุ่นวาย? เหล่ากองทัพเกรียนก็เปลี่ยนสีหน้าทันที พลิกไวยิ่งกว่าหน้าหนังสือ แต่ละคนต่างล้อเล่นว่าเป็นการสังหารหมู่วงการเพลงอย่างสนุกปาก ไม่สนใจผู้ใดหรือใครทั้งนั้น!
“ต่อไปคือเจ๊จาง!”
“ใช่! ไม่สนใจเว้ย!”
“เป้าหมายของเราคืออันดับหนึ่ง!”
“เฮ้ย เป้าหมายเราต้องเป็นอันดับหนึ่งทั้งเดือนต่างหาก!”
“ไม่ ต้องเอา ‘จดหมายถึงบ้าน’ เป็นอันดับหนึ่งของปีนี้เลยต่างหากเล่า!”
“แค่ปีนี้? ตามองต่ำกันเกินไปแล้ว! เราต้องดันเพลงนี้ขึ้นชาร์ตระดับโลก! เอาขึ้นบิลบอร์ดของเม’กาไปเลย! ให้พวกแยงกี้ได้รู้จักความอบอุ่นและรักใคร่ของบัลลาดจีน!”
“ใช่ ไปเม’กา!”
“บุก!”
“ลุยเม’กา!”
“ดันแม่งไปเลย!”
หลายคนพอเห็นเข้าก็แทบเป็นลม “เชี่ย หยุดโม้ได้รึเปล่า? จะลุยเม’ กาเรอะ? ไม่ดันให้ดังทั่วทางช้างเผือกไปเลยล่ะ! เอาให้ทะลุกาแล็กซีไปเลย!”
กองทัพเกรียน “เยี่ยม! แนะนำได้ดี!”
เหล่าผู้ชม “…”
บรรยากาศในเน็ตเต็มไปด้วยความรื่นเริงบันเทิงใจ เป็นเช่นบรรยากาศวันตรุษจีน แต่เอ๊ะ นี่ก็ตรุษจีนนี่
.....
สถานีโทรทัศน์นครหลวง
ในห้องพักนักแสดงห้องหนึ่ง
เหยาเจี้ยนไฉขำไม่หยุด “เพลงเสียงห่วยแตกของนาย ออกมาวันแรกก็ไต่ชาร์ตได้แล้วเรอะ? เชี่ย ที่สามแล้ว! นายเพิ่งเป็นผู้กำกับสารคดีได้ก็จะข้ามไปวงการเพลงแล้วงั้นเรอะ?”
จางเย่ไม่ชอบใจ “เฮ้ย ทำไมหาว่าเสียงฉันห่วยแตกล่ะ?”
“ฮ่าๆๆ ก็นายน่ะรู้จักแต่สร้างความวุ่นวายน่ะสิ” เหยาเจี้ยนไฉวิจารณ์
จางเย่โม้ “นี่คือพรสวรรค์ต่างหาก เข้าใจไหม?”
เหยาเจี้ยนไฉเบ้ปาก “นายพอเหอะ”
“ดูคำวิจารณ์ของย่าจางเสีย คำชมของเจ๊จาง คำแนะนำของหนิงหลันสิ ทุกคนมีความเป็นธรรมสุดๆ ยุติธรรมมาก!” จางเย่ชี้คอมเมนต์ในเวยป๋อ
เหยาเจี้ยนไฉ “โม้ไปเหอะนายน่ะ!”
ตอนร้องเพลง ‘จดหมายถึงบ้าน’ นั้น จางเย่จริงจังมาก แต่พอลงจากเวที ชายหนุ่มก็กลับเป็นหนุ่มหน้าเป็นอีกแล้ว
ตอนนี้พวกเขากำลังนั่งว่างๆ ทั้งสองจึงไถเวยป๋อกันแก้เบื่อ
เหยาเจี้ยนไฉพลันอุทาน “เฮ้ย มีคนด่านายว่ะ!”
จางเย่กลอกตา “ก็มีคนด่าฉันตลอดอยู่แล้วนี่”
เหยาเจี้ยนไฉหัวเราะ “แต่คราวนี้คนด่านี่เกินคาดมาก! ดูนี่สิ! เพลงนายก่อเรื่องอีกแล้ว!”
ตอนแรกจางเย่ไม่สนใจ แต่พอเห็นเข้า เขาก็พูดไม่ออก!
ไม่เพียงแต่จางเย่กับเหยาเจี้ยนไฉ ทุกคนล้วนเห็นว่านี่ไม่ใช่คอมเมนต์ด่าทั่วๆ ไป แต่คือรายการข่าว คือบทสัมภาษณ์ ทั้งยังเป็นการถ่ายทอดสด!
……


นี่เป็นวันหยุดตรุษจีนวันแรก
การแข่งขันชิงแชมป์โลกกีฬาเทเบิลเทนนิสซึ่งจัดขึ้นในต่างประเทศจบลงแล้ว ในการแข่งขันรอบชิงชนะเลิศประเภททีมชาย ทีมจีนพ่ายต่อเกาหลีใต้ไป 2:3 ทั้งๆ ที่ขึ้นนำไปก่อน 2:0 แต่กลับแพ้รวดในสามเซ็ทหลัง นักกีฬาคนสุดท้ายคือมือสองของโลก หานลี่ ซึ่งไม่ได้อยู่ในสภาพสมบูรณ์ที่สุด จึงพ่ายแพ้ไปในนัดสำคัญ ความพ่ายแพ้ครั้งนี้ย่อมเป็นความเจ็บปวดอย่างยิ่งสำหรับจีน ชาติของพวกเขาได้รับชัยชนะในประเภททีมชายต่อเนื่องมากว่าสิบปี นี่คือครั้งแรกในรอบหลายปีที่ถ้วยรางวัลต้องเปลี่ยนมือ!
นักข่าวและนักพากย์จาก CCTV ก็ไม่ใช่ใครนอกจากอวี๋อิ่งอี๋!
ขณะที่ทีมชายพ่ายแพ้ แฟนปิงปองจำนวนมากก็อยู่ไม่ติด
“เล่นบ้าอะไรกัน!”
“เชี่ย กรรมการมีปัญหาแหง!”
“เล่นห่วยแตก!”
“ไม่ดูแล้ว! ตรุษจีนทั้งทีทำเสียอารมณ์หมด!”
“รู้งี้ไม่ดูแล้วปิงปอง ฉันดูรายการคืนส่งปีดีกว่า!”
“การแข่งขันนี้ก่อนนี้ก็มีปัญหา ลากยาวมาจนรอบชิงวันนี้ สุดท้ายดันทำออกมาได้แค่นี้? อะไรวะ!”
หลายคนอารมณ์ไม่ดีนัก
แต่ทว่าในการสัมภาษณ์หลังการแข่งขัน ภาพที่ถ่ายทอดสดออกมากลับไม่มีใครคาดคิด
เมื่อนักข่าวสัมภาษณ์หานลี่ ผู้เล่นของทีมชาย ถามว่าเหตุผลสำคัญที่ทำให้พ่ายแพ้นั้นคืออะไร คำตอบของหานลี่ก็ทำให้ทุกคนตะลึง!
หานลี่พูดด้วยความโมโห “ทุกครั้ง ก่อนแข่งผมติดนิสัยต้องฟังเพลงให้ผ่อนคลาย”
นักข่าวคนนั้นงุนงง “ฟังเพลง?” ไปเกี่ยวอะไรกับแข่งแพ้เล่า? นักข่าวคนนั้นไม่เข้าใจ
หานลี่ตอบอย่างหงุดหงิด “ผมไปเจอเพลงบนชาร์ตเพลงฮิต ชื่ออะไรนะ? จดหมายถึงบ้าน? ตอนแรกผมก็ดีๆ อยู่หรอก แต่พอฟังไอ้เสียงรบกวนนี่น่ะสิ ผมเลยกระวนกระวาย! ผมอยากรู้ว่าชาร์ตเพลงฮิตตอนนี้มันเป็นอะไรกัน? นี่ยังเชื่อได้อีกเรอะ? เพลงบ้าอะไรไม่รู้จู่ๆ ก็เข้ามาติดชาร์ตได้เฉย?” เขาหยุดตอบคำถามเหล่านักข่าวแล้วหมุนตัวจากไปพร้อมกับเพื่อนร่วมทีมและโค้ช! ภาพบนจอยังฉายให้เห็นเพื่อนร่วมทีมที่เข้ามาตบไหล่ปลอบเขา
เนื่องจากเป็นการถ่ายทอดสด ทุกคนจึงเห็นฉากนี้พร้อมกัน!
เมื่อฉากนี้ถ่ายทอดไปทั่ว กองทัพเกรียนบนเวยป๋อก็พากันหัวเราะอย่างบ้าคลั่ง!
“ไอ้หยา เชี่ยไรเนี่ย!”
“ข้อแก้ตัวนี่มันเกินไปรึเปล่า?”
“แพ้เองยังมาโทษคนอื่นอีก?”
“ฮ่าๆๆ!”
“อาจารย์จางโดนด่าอีกแล้วว่ะ!”
“ดูพวกนายก่อเรื่องสิ ดัน ‘จดหมายถึงบ้าน’ ขึ้นชาร์ตแล้วเป็นยังไง ดูสิ! มีคนเดือดร้อนแล้ว! ประเทศเราแพ้แล้ว!”
“เราไปเกี่ยวอะไรด้วยวะเนี่ย!”
“ขี้ไม่ออกก็โทษส้วมงั้นเรอะ?”
เนื่องจากเป็นการแข่งขันระดับนานาชาติ ทั้งยังมีการถ่ายทอดสด คำพูดของหานลี่จึงทำให้เกิดกระแสใหญ่โต ฉายออกทีวี มีใครไม่รู้บ้าง
ฉับพลันนั้น เสียงเคลือบแคลงก็ดังระงม!
“ไอ้โง่!”
“ไอ้หานลี่ก็หาข้อแก้ตัวตลอดแหละ! ก่อนนี้ก็ทำแบบนี้!”
“แค่ฟังก็ขำแล้ว! แก้ตัวได้ห่วยแตก!”
“แพ้ก็แพ้สิ โทษจางเย่ทำไม?”
เมื่อต้องเผชิญแรงกดดันจากประชาชน ปิงปองทีมชาติได้แต่ต้องตอบสนอง
หัวหน้าโค้ชปิงปองทีมชาติ หลิวอีเฟิงให้สัมภาษณ์
นักข่าวหญิงถาม “สำหรับความเห็นของหานลี่หลังการแข่ง คุณว่ายังไงคะ?”
หลิวอีเฟิงตอบอย่างใจเย็น “เท่าที่ผมทราบ หานลี่มีนิสัยต้องฟังเพลงผ่อนคลายก่อนการแข่งจริงๆ นักกีฬาอย่างเราทุกคนล้วนมีวิธีคลายเครียดของตนเอง ซึ่งไม่ใช่เรื่องผิด นักกีฬายังหนุ่ม พูดจาไม่ระวัง เป็นเรื่องเข้าใจได้ ในเมื่อแข่งแพ้มา ทุกคนต้องอารมณ์ไม่ดีเป็นธรรมดา”
นักข่าวหญิงลองถามแหย่ “คุณหมายความว่า ที่นักกีฬาทีมชาติเราแพ้ เป็นเพราะเพลงจดหมายถึงบ้านหรือคะ?”
หลิวอีเฟิง “หานลี่ยังเด็ก ถูกปัจจัยภายนอกรบกวนได้ง่าย เท่าที่ผมทราบ เวลามีสิ่งที่เขาไม่ชอบอย่างเพลงหรืออะไรมารบกวน เขาออกอาการแน่ๆ สำหรับนักกีฬาคนอื่นก็เช่นกัน จะให้ไม่เสียสมาธิเลยเป็นเรื่องยาก ไม่ใช่ทุกคนที่จะรับได้”
นักข่าวหญิงทั้งรำคาญทั้งขบขัน “คุณหมายความว่า ที่แพ้นั่นก็เพราะจางเย่เหรอคะ?”
เมื่อจบการแข่ง หลิวอีเฟิงย่อมทราบแล้วว่าเพลงนี้มาจากไหนและใครเป็นผู้ร้อง “ผมไม่ได้พูดอย่างนั้น”
แต่นักข่าวหญิงเห็นว่าเรื่องนี้มีความชัดเจนในตัวเองอยู่แล้ว
หลิวอีเฟิงอธิบาย “มีปัจจัยหลายอย่างที่เกี่ยวข้องกับการพ่ายแพ้ครั้งนี้ นอกจากปัจจัยภายนอก พวกเราก็จะทบทวนตัวเองด้วยเช่นกัน”
แปลว่าปัจจัยภายนอกก็คือสาเหตุหลักสินะ!
ยังคงเป็น ‘จดหมายถึงบ้าน’ ที่ทำให้พวกนายพ่ายแพ้?
บังเอิญในตอนนั้น ประตูห้องเปลี่ยนเสื้อผ้าเปิดออกพอดี นักกีฬาที่เดินเข้ามาพูดกับเพื่อนข้างๆ ว่า “ไอ้จดหมายถึงบ้านนั่นน่าโมโหจริงๆ! วุ่นวายเป็นบ้า! ไม่งั้นเราต้องชนะง่ายๆ แน่!” เขาไม่เห็นว่าโค้ชกำลังให้สัมภาษณ์อยู่ พอเห็นเข้าก็ตกตะลึง รีบออกจากห้องแล้วปิดประตูทันที
แต่สิ่งที่เขาพูด ถูกถ่ายทอดให้ประชาชนรับทราบแล้ว!
เสียงวิจารณ์โห่ดังขึ้นทันที!
“นี่อะไรกัน!”
“คิดว่าหานลี่แม่งไม่รู้เรื่องรู้ราวคนเดียว แต่นี่ดูเหมือนทั้งทีมจะด่าจางเย่กันหมด?”
“นี่มันเกินไปไหม?”
“ถึงจะมีคนด่าจางเย่ในเน็ตเยอะ แต่ก็หาข้อแก้ตัวให้ดีกว่านี้หน่อยสิ นี่มันอะไรวะ? เรียกว่าปั้นน้ำเป็นตัวแล้ว!”
“นายเป็นคนฟังเองนะว้อย! ไม่มีใครบังคับให้ฟังสักหน่อย!”
“นักกีฬายังเด็ก ยังไม่รู้เรื่องรู้ราว? แล้วหัวหน้าโค้ชอย่างนายก็ไม่รู้เรื่องรู้ราวกับเขาไปด้วยเรอะไง?”
“นั่นสิ หานลี่น่ะช่างเถอะ หมอนี่ปัดความรับผิดชอบประจำอยู่แล้วเวลาแพ้ แต่นายเป็นหัวหน้าโค้ชนะ แทนที่จะด่าเขากลับช่วยแก้ตัวให้? ช่วยทีมชาติผลักภาระหน้าตาเฉย! นี่มันคนแบบไหนกัน! ไอ้คนแซ่หลี่นั่นด้วย พวกเราได้ยินที่นายพูดนะว้อย!”
“อาจารย์จางถูกยิงอีกแล้ว!”
“ไอ้พวกนักกีฬาปิงปองนี่มันจะน่าหัวร่อเกินไปแล้ว!”
หลังจากนั้น หานลี่ไม่พูดอะไรอีก
หลิวอีเฟิงเองก็ไม่อธิบายอะไรต่อ เขาน่าจะเจรจากับนักข่าวในห้องจนเรียบร้อยแล้ว สุดท้าย ทีมนักกีฬาก็ไม่ให้สัมภาษณ์อะไรเพิ่มเติมอีก
……


มีเสียงโทรศัพท์ดังขึ้น
เป็นสายจากอวี๋อิ่งอี๋
จางเย่กำลังสบถ “ปู่เอ็งสิ!” ขณะที่รับสาย
อวี๋อิ่งอี๋ “จางเอ้อร์”
“ฉันเอง” จางเย่กล่าว
อวี๋อิ่งอี๋กะพริบตาปริบ “เป็นยังไง? เห็นถ่ายทอดสดรึยัง?”
จางเย่แค่นหัวเราะ “ไม่เห็นได้เรอะ ด่าว่าฉันร้องเพลงไม่ได้เรื่อง? ฟังเพลงฉันเลยแข่งแพ้? จางหย่วนฉีร้องดี เฉินกวงร้องดี ฟ่านเหวินลี่ก็ร้องดี แล้วทำไมแม่งฟังอยู่ทุกวันก็ไม่ได้แชมป์โลกล่ะ? ทำไมมาหาเรื่องฉันวะเนี่ย!”
อวี๋อิ่งอี๋ “ฉันอยู่ต่างประเทศ ตอนนี้อยู่ในสนามแข่งนี้พอดี เพิ่งเสร็จงานนี่แหละ กำลังจะกลับพรุ่งนี้ ฉันจะบอกว่าหานลี่ก็ทำตัวน่าเกลียดแบบนี้แหละ ปีก่อนที่แพ้ ก็หาว่าหน้าไม้มันไม่ดี ต้นปีโน้นตอนแพ้ญี่ปุ่นก็หาว่าบรรยากาศในสนามแข่งไม่ดี”
จางเย่โมโหจนถึงกับหัวเราะ “งั้นบอกหน่อยว่าฉันไปล่วงเกินใครเข้าน่ะ? ทำไมมีเรื่องอะไรก็ต้องเอามาโยนใส่หัวฉันด้วย? เอาล่ะ ไม่พูดถึงไอ้คนบ้านั่นก็ได้ แต่ว่านักกีฬาคนอื่นในทีมก็นิสัยแบบนี้? หัวหน้าโค้ชเขาก็ยังนิสัยแบบนี้งั้นรึ? ไม่มีเหตุผล! เรื่องนี้ฉันปล่อยผ่านไม่ได้จริงๆ!”
เหยาเจี้ยนไฉนั่งขำตัวโยนอยู่ด้านข้าง
คู่หูหนุ่มของเขาคนนี้ นับวันยิ่งซวยขึ้นทุกที! แค่จับไมค์ร้องเพลง มารดามันก็ยัง ‘สังหารหมู่’ ผู้คนได้ ถึงกับทำเอามือปิงปองอันดับสองของโลกโชว์ฟอร์มเล่นได้ไม่ดี!
มาคิดๆ ดู นอกจากหมอนี่ ไม่มีใครสามารถทำเรื่องแบบนี้ได้แล้วจริงๆ!




[Go To Next Chapter]( ./83.md)