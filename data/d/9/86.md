##บทที่ 889 : ละครตลกขึ้นเวที!
เมื่อจัดการเรื่องสคริปต์เสร็จ จางเย่ก็ตะโกนเรียกทุกคนเข้ามา!
ทีมรายการทั้งสิบกว่าคนเบียดเสียดกันเข้ามาในห้องเพื่อรอคำสั่งของจางเย่ รองหัวหน้าสถานีและผู้กำกับใหญ่ของรายการคืนส่งปี BTV ฉางเสี่ยวเลี่ยง สั่งทุกคนที่ว่างอยู่ว่าให้ฟังคำสั่งของจางเย่ ทุกหน่วยงานใน BTV จะให้การสนับสนุนเขาเต็มที่ หากจำเป็น สามารถจัดการตามสมควรได้ทันทีโดยไม่ต้องขออนุมัติจากฉางเสี่ยวเลี่ยงหรือผู้บริหารคนอื่น เพื่อช่วยให้จางเย่ ต่งซานซาน และเหยาเจี้ยนไฉ ทำละครตลกออกมาให้ดีที่สุด!
จางเย่รีบถาม “ใครดูแลเรื่องอุปกรณ์?”
“อาจารย์จาง อยากได้อะไรบอกมาเลยครับ!” มีคนออกปาก
จางเย่ “ผมอยากได้ชุดเฟอร์นิเจอร์ห้องทำงานอย่างโต๊ะ ตู้เอกสาร แล้วก็โซฟา!”
คนผู้นั้นจดลงไป “ไม่มีปัญหา!”
“แล้วก็ของตามที่ผมจดไว้นี่ด้วยนะ” จางเย่ยื่นกระดาษให้
คนผู้นั้นมองผ่านๆ ก็ต้องชะงัก “นี่คือ…?”
จางเย่ตอบทันที “ไม่ต้องถาม จัดการตามนี้แหละ ชุดอุปกรณ์นี้สำคัญมาก ต้องเตรียมให้พร้อม!”
คนผู้นั้นตอบ “โอเคครับ ผมจะจัดการทันที!”
“แล้วเรื่องชุดล่ะ?” จางเย่ถามหา
“พวกผมดูแลครับ” เป็นชายหญิงคู่หนึ่งเดินออกมา
จางเย่ “ผมอยากได้ชุดแบบนี้กับแบบนี้” เขายื่นรายการชุดให้ทั้งสอง สั่งงานคนอื่นๆ อีกเล็กน้อยก่อนเอ่ย “ขอบคุณที่ทุกคนมาช่วยนะครับ!”
ทุกคนพอได้รับคำสั่ง ก็แยกย้ายไปทำงานอย่างรวดเร็ว แต่ละคนวิ่งเข้าวิ่งออกห้องพักจนตัวเป็นระวิง เวลาเหลือน้อยเต็มที ทุกคนย่อมรู้สึกกระวนกระวาย!
ประตูปิดลง
ทั้งห้องกลับมาเงียบเสียงอีกครั้ง ไม่มีใครรบกวนพวกเขาแล้ว
จางเย่ เหยาเจี้ยนไฉ และต่งซานซาน ทั้งสามนั่งลงซักซ้อมบทละครแข่งกับเวลา “ตาเหยา บทนายมีไม่มากนัก แต่ฉันจะบอกเทคนิคอะไรก่อน ตรงนี้ อย่าใช้เสียงเข้มนัก ให้สบายๆ หน่อย ตรงนี้ ต้องแสดงอารมณ์ตามบทด้วย ฉันจะทำให้ดู ใช่ แบบนี้แหละ...ซานซาน บทเธอเยอะที่สุด ละครจะสำเร็จรึเปล่าขึ้นอยู่กับเธอเป็นหลักนะ อย่างตรงนี้ นี้ นี้ แล้วก็นี่ ต้องจำให้แม่น ปรับอารมณ์ให้ดี จะเร่งไม่ได้ แต่มีบางบทที่ไม่ควรเล่นช้าไปเหมือนกัน...ละครตลกไม่เหมือนกับการแสดงอื่น ตอนอยู่บนเวที เราต้องหันหน้าหาผู้ชมตลอด จะหันหลังหรือหันข้างให้กล้องไม่ได้...มา ลองซ้อมบทกันสักรอบ!”
ทั้งสามเริ่มถกและเกลาบทกันซ้ำแล้วซ้ำเล่า!
ทันใดนั้นพลันมีสายเรียกเข้า
จางเย่กดตัดสาย!
ต่งซานซาน “ปิดมือถือด้วย”
“ลืมน่ะ” พอจางเย่กำลังจะปิดเครื่อง ก็มีสายโทรเข้ามาอีก
จางเย่จึงรับสาย พูดทันที “ใครครับ? ผมติดธุระสำคัญ ถ้ามีอะไรกรุณาโทรมาทีหลัง…”
เสียงอันอ่อนล้าของชายวัยกลางคนดังมาจากปลายสาย “ผมฉีไห่อิง”
จางเย่ตะลึง “ไอ้หยา อาจารย์ฉี?”
เหยาเจี้ยนไฉกับต่งซานซานก็หันมองอย่างตกตะลึงเล็กน้อย
“อยู่ที่โรงพยาบาลไม่ใช่เหรอครับ? โทรหาผมทำไมกัน?” จางเย่กังวล
ฉีไห่อิง “ฉันจัดการงานตัวเองต่อไม่ไหว อาจารย์จางน้อย ทีมผลิตรายการเล่าให้ฉันฟังแล้ว ขอโทษนะที่ทำให้เธอต้องลำบาก”
จางเย่รีบพูด “ไม่มีปัญหา ไม่มีปัญหาเลยครับ!”
ฉีไห่อิงเงียบไปครู่ก่อนว่า “สำหรับละครตลกปิดรายการ...ขอฝากเธอแล้วนะ!”
เมื่อจางเย่ได้ยินดังนั้น ก็รู้สึกกดดันยิ่งกว่าเดิม เขากล่าวด้วยน้ำเสียงจริงจัง “อาจารย์ฉี รักษาตัวให้ดี ทางนี้ผมจัดการเอง วางใจเถอะครับ!”
ฉีไห่อิง “ขอบคุณมาก!”
พอวางสายจางเย่ก็ยิ้มฝืน “การแสดงนี้ยังไงก็ต้องทำให้สำเร็จให้ได้ อาจารย์ฉีโทรมาบอกว่าขอฝากงานนี้ไว้กับพวกเรา!”
เหยาเจี้ยนไฉ “งั้นก็ต้องทำให้เต็มที่!”
ต่งซานซานจนปัญญา “เดิมพันคราวนี้ สูงมากจริงๆ!”
จางเย่ตัดใจ “งานหนักกำลังจะเริ่ม ยังไงเราก็ต้องผ่านมันไปให้ได้!”
……
อีกสี่สิบนาทีจะถึงเวลาขึ้นเวที!
ทีมงานของ BTV ต่างกำลังวิ่งวุ่นจนหัวปั่น!
“เวลาจะหมดแล้ว!”
“ตอนนี้เป็นไงบ้าง?”
“เห็นว่ากำลังเตรียมอุปกรณ์!”
“ไอ้หยา จะทันเหรอ?”
“แล้วบทล่ะ?”
“ไม่รู้สิ ไม่มีใครเห็นบทเลย ผู้กำกับฉางอาจจะยังไม่เห็นด้วยซ้ำ!”
“ฉันว่าพวกเขาน่าจะกำลังซ้อมอยู่มั้ง เลยไม่มีใครกล้าไปกวน!”
“จะพูดถึงสคริปต์บททำไม? แก้ปัญหาเฉพาะหน้าได้ก็ดีแค่ไหนแล้ว ยังจะหวังให้อาจารย์จางใช้เวลาชั่วโมงเดียวคิดบทสวยๆ ได้อีก? ขึ้นเวทีเล่นละครตลกได้ก็ดีมากแล้วเถอะ!”
“จะทำทันไหมยังไม่รู้ด้วยซ้ำ!”
“เราได้แต่หวังพึ่งอาจารย์จางแล้วนะ!”
“นั่นสิ ปัญหานี้พวกเราจะแก้ได้ไหม ขึ้นอยู่กับอาจารย์จางเย่แล้ว!”
ฉางเสี่ยวเลี่ยงกำลังกำกับเวทีอยู่ แต่เขาก็กังวลจนไม่ได้ให้ความสนใจนัก
หูเฟยเครียดจนต้องเดินไปมา
โหวเกอต้าเฟยและคนอื่นๆ ตอนนี้ถึงกับสวดมนต์เงียบๆ!
ทีมผลิตรายการก็ตึงเครียดไม่แพ้กัน แต่ก็ทำอะไรไม่ได้มาก นอกจากจะเตรียมชุดและอุปกรณ์ให้จางเย่อย่างดีที่สุด พวกเขาทำได้เพียงเท่านี้!
……
การแสดงจบลงไปอีกชุดหนึ่ง
เหลือเวลาอีกสามสิบนาที!
ที่บ้าน
ยายถาม “เย่น้อยจะกลับบ้านเมื่อไหร่น่ะ?”
น้าสะใภ้ใหญ่ “อีกเดี๋ยวก็คงมาละมั้ง?”
“ไม่แน่หรอก” พ่อเขาดูรายการของ BTV “เหมิงเหมิงเพิ่งบอกเมื่อกี้ว่าที่ BTV มีเรื่องไม่ใช่รึไง?”
น้องสามพูดหน้ายิ้มๆ “ก็ไม่เกี่ยวกับพี่เขานี่นา พี่ทำงานเสร็จแล้วนี่ แถมยังทำได้ดีสุดๆ ไปเลยด้วย!”
น้องคนโตพยักหน้า “พี่ทำได้สุดยอดจริงๆ!”
……
นับถอยหลังอีกยี่สิบนาที!
ในอินเทอร์เน็ตผู้คนยังคงถกเถียงกันใหญ่โต!
“สถานีอื่นเริ่มรายการสุดท้ายกันแล้วล่ะ!”
“ใช่ เจ้อเจียงทำได้ดีเลยนะ! สถานีนี้ดังอีกแล้ว!”
“เพราะรายการของ BTV ไม่ได้แข่งด้วยแล้วไง!”
“เฮ้อ โชคร้ายจริงๆ”
“ฉันดูช่อง BTV อยู่ ก็ทำได้ดีนะ”
“ดีตรงไหนกัน ฉีไห่อิงไม่ขึ้นเวที รายการตลกคงไม่มีแล้ว ความจริงที่ฉันรอดูน่ะคือเซี่ยงเซิงของจางเย่กับเหยาเจี้ยนไฉ และละครตลกของฉีไห่อิง ‘ทุกอย่างดีหมด’ นี่สนุกมากเลยนะ ฉันชอบเลย แต่ว่ารายการสุดท้ายกลับต้องยกเลิกซะงั้น? งั้นจะดูอะไรอีกล่ะ? ก็ได้เวลาเปลี่ยนช่องแล้วไหม!”
“ฉันก็เปลี่ยนช่องเหมือนกัน”
“อือ ไม่เหลืออะไรให้ดูแล้ว!”
“ฉันจะดูต่อ อยากรู้ว่าพวกเขาจะแก้ปัญหายังไง”
“ใช่ ฉันก็สงสัยว่าพวกเขาจะให้ใครมาเล่นแทน”
“จะมีใครอีกล่ะ? ไม่มีใครทำได้แล้วนี่!”
“ละครตลกของอาจารย์ฉีน่ะมีเอกลักษณ์ สไตล์การเล่นของเขาก็โดดเด่น ดูแล้วสนุกทุกครั้ง ใครจะมาแทนที่เขาได้? ไม่มีใครดังพอ มีความสามารถพอหรอก!”
……
นับถอยหลังสิบนาทีสุดท้าย!
คนในวงการล้วนทุ่มความสนใจมาที่สถานีนครหลวง
“จะเริ่มแล้วงั้นรึ?”
“จะแก้ปัญหากันยังไงน่ะ? จะแก้ได้จริงๆ เหรอ?”
“ไม่รู้สิ ไม่มีข่าวหลุดออกมาเลย!”
“ฉันว่ายาก ถ้ามีปัญหาระหว่างการถ่ายทอดสด ก็ลำบากแล้ว!”
“ความพยายามของรายการส่งปีปีนี้ถือว่าสูญสิ้นแล้ว!”
พนักงาน CCTV ก็เปิดช่องนี้ดูเช่นกัน
โดยเฉพาะทีมผลิตรายการของ CCTV ที่เกลียดฝ่าย BTV เข้ากระดูกดำ ระหว่างการซักซ้อมรายการคืนส่งปีของ BTV จางเย่กับเหยาเจี้ยนไฉใช้เซี่ยงเซิงมาทับถมรายการของ CCTV ถึงขั้นตั้งชื่อเซี่ยงเซิงว่า ‘ฉันอยากขึ้นเวทีคืนส่งปี’ ตอนนั้นทำให้แฟนคลับตั้งแง่กับรายการของ CCTV พวกเขาเชื่อเหลือเกินว่าที่มีคนโจมตีด่าว่ารายการของ CCTV ปีนี้มากขนาดนี้ ก็เพราะเซี่ยงเซิงของจางเย่ที่ BTV เป็นคนชักจูง เมื่อบัดนี้ BTV มีปัญหา พวกเขาจึงย่อมต้องยินดีในคราเคราะห์ของผู้อื่น
“กรรมตามสนองแล้ว!”
“คราวนี้วุ่นวายใหญ่ล่ะสิ!”
“รอดูว่าพวกนั้นจะรับมือยังไง!”
“ตอนนี้ไม่มีใครช่วยได้แล้ว!”
เฉินเหยี่ยก็กำลังดูช่อง BTV
เจียงหน่ายสยง เจียงหยวน และสวีอี้เผิงก็กำลังดูเช่นกัน
ผู้อำนวยการช่องสิบสี่เหยียนเทียนเฟยก็เป็นกังวลกับสถานการณ์ในตอนนี้ เขาอยากจะโทรสอบถามสถานการณ์กับจางเย่ แต่อีกฝ่ายปิดมือถือไปแล้ว
อีกห้านาที
เวลากระชั้นขึ้นเรื่อยๆ หลายคนพากันตื่นเต้นเมื่อพบว่ามีคนเปลี่ยนช่องมาที่ BTV มากขึ้นทุกที แม้แต่ผู้ชมของเหลียวหนิงและแมงโก้ทีวียังเปลี่ยนช่อง ไม่มีเหตุผลอื่นใดนอกจากต้องการชมความวุ่นวายในรายการของ BTV!
บัดนี้ ผู้คนต่างให้ความสนใจกับรายการคืนส่งปีของ BTV!
ทุกคนล้วนสงสัยว่าจะเกิดอะไรขึ้นต่อไป?
ตัดจบ?
ตัดสัญญาณถ่ายทอดสด?
พิธีกรมาขอโทษ?
นับถอยหลังหนึ่งนาทีสุดท้าย!
การแสดงก่อนรายการสุดท้ายจบลงแล้ว!
คนจากทุกเขตทุกมณฑลทั่วประเทศ ต่างจับจ้องไปที่รายการคืนส่งปีของ BTV!
“จะถึงเวลาแล้ว!”
“เริ่มแล้ว!”
“พวกนั้นจะตัดจบรายการรึเปล่า?”
“ถึงเวลาแล้ว!"
“หือ?”
“แปลกจัง ทำไมต่งซานซานไม่ขึ้นมาแนะนำรายการล่ะ?”
“ไม่รู้สิ เห็นหายไปพักหนึ่งแล้ว!”
“ทำไมถึงเปลี่ยนตัวกะทันหันกลางรายการล่ะ?”
“ใครจะไปรู้! รายการของ BTV ปีนี้ก็มีแต่เรื่องอยู่แล้วนี่!”
“หยุดพูดน่า รอดูเถอะ!”
“รอพิธีกรประกาศอยู่นี่ไง!”
……
รายการคืนส่งปี สถานีโทรทัศน์นครหลวง
ขณะนี้กำลังจะเข้าช่วงรายการภาษา
เหล่าผู้ชมล้วนเป็นกังวล ปัญหาครั้งนี้ใหญ่หลวงจนแม้แต่ผู้ชมในห้องส่งยังรู้ พวกเขาก็เป็นเหมือนกับผู้ชมทางบ้านทั่วประเทศที่กำลังดูทีวี ทุกคนจ้องมองพิธีกรชายและพิธีกรหญิงที่ขึ้นมาผลัดเปลี่ยนบนเวที
แต่ทว่าที่ทำให้ทุกคนแปลกใจ คือพิธีกรทั้งสองกลับไม่ได้ดูกระวนกระวายใจ ทั้งยังร่าเริงเป็นอย่างยิ่ง!
พิธีกรชายยิ้มแล้วพูด “ดูกายกรรมเมื่อครู่นี่ หวาดเสียวจริงๆ เลยนะครับ!”
พิธีกรหญิงหัวเราะ “หวาดเสียวตรงไหนกันคะ?”
“หือ?” พิธีกรชายมองเธอ
พิธีกรหญิงผายมือกล่าว “การแสดงที่น่าหวาดเสียวจริงๆ น่ะ คือตอนจบนี้ต่างหาก มีคนที่เพิ่งลงจากเวทีไป แต่ก็ต้องกลับมาด้วยเหตุบางประการ!”
พิธีกรชายยิ้มร่า “อย่างนั้นเหรอครับ?”
พิธีกรหญิง “เชิญพบกับละครตลกเรื่อง ‘จัดไป’ ค่ะ!”
กลับมา?
เพิ่งลงจากเวที?
ทุกคนกะพริบตาปริบด้วยความงุนงง นี่หมายความว่ายังไงกัน?
ม่านบังฉากรูดขึ้น!
กล้องตัดภาพไปบนเวที!
ข้างบนนั้น เผยฉากห้องทำงานต่อสายตาผู้ชม
บนเวทีมีคนอยู่ ทุกคนพอเห็นคนคนนี้ ก็แทบกระโดดขึ้นยืนด้วยความตกใจ เหล่าผู้ชมก็พากันอึ้งจนอ้าปากค้าง ขณะนี้แทบไม่มีใครอยากเชื่อในสิ่งที่ตาเห็น!
“อะไรนะ?”
“นั่น…”
“เชี่ย!”
“ฉัน…ฉันดูผิดรึเปล่า?”
“ทำไมเป็นหมอนั่น? เป็นหมอนั่นได้ไง?”
“นั่นมัน…”
“จางเย่นี่!”
“หมอนั่น…หมอนั่นมาทำอะไรน่ะ?”
“สวรรค์!”
“แม่งเป็นจางเย่จริงด้วยเว้ย!”
“โอ้มายก็อด!”
ผู้ชมทุกคนล้วนตกตะลึง!


[Go To Next Chapter]( ./87.md)