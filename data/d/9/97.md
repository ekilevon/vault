##บทที่ 900 : อุ๊ย ฉันโดนแฮกไอดีแหละ!
ออฟฟิศดูแลเว็บบอร์ด
แผนกไอทีของบริษัทตกอยู่ในความโกลาหล!
“บอร์ดซอฟต์บอลป้องกันไม่อยู่แล้ว!”
“แบนสิ!”
“เร็วเข้า! เร็ว!”
“แบนแล้ว แต่คนเยอะเกินไป!”
“เสร็จกัน บอร์ดซอฟต์บอลก็โดนถล่มแล้ว!”
“เง็กเซียนฮ่องเต้ทรงโปรด ทำไมคนเยอะขนาดนี้!”
“ไปโทรศัพท์เร็ว เรียกช่างเทคนิคมาให้หมด!”
“หัวหน้า วันนี้ตรุษจีนวันแรกนะครับ ส่วนใหญ่กลับบ้านฉลองตรุษจีนกันหมดแล้ว!”
“แฟนคลับจางเย่ดุร้ายเกินไปแล้ว!”
“แถมมีคนช่วยเยอะด้วย จางเย่ตีกับวงการกีฬา แล้วบอร์ดเครื่องสำอางมาร่วมวงด้วยทำไม? เกี่ยวอะไรกันล่ะว้อย!”
“เละ พวกเราเละ!”
“ปีใหม่ คลุ้มคลั่งกันไปหมดแล้ว!”
……
ขณะเดียวกัน เว็บบอร์ดวงการกีฬาที่ยังเหลือรอดไม่กี่แห่งต่างก็ยกธงขาว
“เปิดจำกัดสิทธิ์สิ! อย่าปล่อยข้อความขยะเข้ามา!”
“เปิดไม่ได้”
“ทำไม?”
“อีกฝ่ายมีแฮกเกอร์!”
“ว่าไงนะ?”
“ไอดีแอดมินเราเจ็ดคนเข้าไม่ได้เลยสักไอดี!”
“งั้น งั้นทำไงดี?”
“...ทำอะไรไม่ได้แล้วล่ะ”
พวกเขายกมือยอมแพ้ดื้อๆ!
ศึกนี้ พวกเขาไร้ทางตอบโต้!
บนเวยป๋อ
จางเย่นับถอยหลังอีกครั้ง @วงการกีฬา “อีกสิบนาที ผมรออยู่นะ!”
กลุ่มแชตดาราแก๊งคนบ้า
ดาราทั้งแก๊งมารุมมุง!
หนิงหลัน “ความอาจหาญของจางน้อยนี่ ฝังลึกถึงกระดูกเลยจริงๆ นะ!”
เสี่ยวตง “นั่นสิคะ ใครคิดเลียนแบบก็ทำไม่ได้!”
ฟ่านเหวินลี่ยิ้มขื่น “วันนี้ผู้กำกับจางคงกะแตกหักกับวงการกีฬาแน่! ตัวเขาตอนนี้ เกรงว่าใครก็หยุดไม่อยู่แล้ว!”
อีกด้าน
คนในวงการกีฬาถูกจางเย่เล่นงานจนแตกตื่น ได้แต่แท็ก @SARFT
หลี่ฉีทีมปิงปอง “@SARFT! พวกคุณดูสิ! ยังไม่ลงโทษเขาอีกเหรอ?”
หลิวอีเฟิงโค้ชใหญ่ปิงปองทีมชาติ “พาแฟนคลับก่อเรื่องวุ่นวาย นี่ยังไม่ถือว่าผิดอีกเหรอ? จะมีคนจัดการไหม? มีไหม?”
หานลี่คำรามลงเวยป๋อ “ฉันขอเรียกร้องให้แบนจางเย่ทุกกรณี!”
ถังเหอฉางผู้เล่นกองหลังฟุตบอลทีมชาติตะโกนกร้าว “คว่ำบาตรศิลปินต่ำช้านี่ซะ!”
ปรากฏว่าเพิ่งจะโวยวายจบ เว็บบอร์ดของพวกเขาก็โดนถล่มยับติดๆ กัน! นักกีฬาบางคนชื่อเสียงน้อย ส่วนใหญ่ไม่มีบอร์ดส่วนตัว ชะตากรรมจึงดีกว่าพวกหานลี่กับหลี่ฉีอยู่บ้าง สำหรับคนที่มีเว็บบอร์ด ไม่ว่าจะเป็นบอร์ดเล็กแค่ไหน มีสมาชิกมากน้อยเพียงใดก็ไม่รอด!
เว็บบอร์ดหานลี่โดนถล่ม!
เว็บบอร์ดหลี่ฉีโดนถล่ม!
เว็บบอร์ดถังเหอฉางโดนถล่ม!
เว็บบอร์ดถัง...ต้าจางโดนถล่ม!
เว็บบอร์ดของนักแสดงเซี่ยงเซิงถังต้าจางที่เดิมสงบสุข ทุกคนหัวเราะพูดคุยเรื่องคราวนี้จางเย่เปิดศึกใหญ่กับวงการกีฬานะ มีโพสต์ถ่ายทอดสดด้วยนะ แม้ความสัมพันธ์ของพวกเขากับจางเย่จะเป็นดั่งน้ำกับไฟ ถึงถังต้าจางและวงการเซี่ยงเซิงจะเป็นศัตรูกับจางเย่มาตลอด ด่ากันประจำ แต่ในเมื่อเรื่องวันนี้ไม่เกี่ยวข้องกับพวกเขา พวกเขาก็ไม่ร่วมศึก
แต่ทันใดนั้น กองทัพเกรียนกลับปรากฏตัวโดยไม่บอกกล่าว ถล่มเว็บบอร์ดถังต้าจางลงในพริบตา!
“อะไรเนี่ย?”
“เชี่ย!”
“อ๊าก!”
“ถล่มพวกเราทำซากอะไรวะ?”
“พวกนายไปตีกับวงการกีฬานู่นสิ! วันนี้พวกเรายังไม่ได้ด่าพวกนายเลยนะ!”
“น้องสาวนายสิ!”
แฟนคลับถังต้าจางมึนงง!
ปรากฏว่า พี่ชายดาบยักษ์ผู้นำทัพส่งโน้ตที่ทำให้ชาวมุงขำกลิ้งทิ้งท้ายก่อนที่เว็บบอร์ดของถังต้าจางจะล่มว่า——‘โทษๆ ชื่อถังต้าจางกับถังเหอฉางออกเสียงโคตรคล้ายกัน เลยตีผิดตัว!’
ผิดตัว?
พรืด!
แฟนคลับถังต้าจางเป็นลม!
ชาวมุงปล่อยก๊าก!
เว็บบอร์ดของถังต้าจางอยู่ดีๆ ก็ซวย กลายเป็นเรื่องที่ต้องจารึกลงในประวัติศาสตร์ศึกถล่มเว็บบอร์ดครั้งนี้ ในฐานะเหยื่อผู้แสนบริสุทธิ์!
ตอนนี้เอง จางเย่ก็โพสต์เวยป๋ออีก “ผมขอพูดอะไรสักคำ เรื่องวันนี้ไม่ได้มีเป้าหมายที่เว็บบอร์ดส่วนตัวของสหายคนใด หากมีอุบัติเหตุ ผมต้องขออภัยมา ณ ที่นี้ด้วย แต่ปฏิบัติการนี้ยังคงต้องดำเนินต่อไป พูดแล้วไม่อาจคืนคำ! เอาล่ะ เหลืออีกสามนาที!”
“สนับสนุนคุณ!”
“หนุนส่งอาจารย์จาง!”
“ใช่ พูดแล้วไม่อาจคืนคำ!”
“มาด่าเราก่อน ยังจะให้เราขอโทษ? ฟวย!”
“อยู่ข้างอาจารย์จาง!”
“เป็นใครก็โมโหเว้ย!”
คนในวงการกีฬาหน้าแดงก่ำไปหมด!
SARFT ล่ะ?
เมื่อกี้ยังบอกว่าจะลงโทษสถานหนักอยู่เลยนี่?
ไหนว่าอีกเดี๋ยวจะแจ้งผลการไต่สวน?
เอิกเกริกขนาดนี้ ทำไมยังไม่มีคนออกมาจัดการอีก!?
เวลาสามสิบนาทีที่หัวหน้าเฉียนขู่จางเย่ไว้ ในที่สุดก็เหลือแค่สองนาทีแล้ว!
อีกหนึ่งนาที
สามสิบวินาที…
สิบวินาที…
ห้าวินาที…
การถล่มเว็บบอร์ดกีฬาหยุดลง
ทุกคนจ้องมองเวลา ล้วนกำลังรอฟัง SARFT!
จากนั้น จากนั้นก็ไม่มีอะไรต่อแล้ว!
คนในวงการกีฬามากมายต่างแท็กเรียก @SARFT รัวๆ อย่างตื่นตระหนก ทว่ากลับไม่มีเสียงตอบ การร้องเรียนมากมายทั้งหมดเป็นราวกับก้อนหินจมสู่ท้องทะเล!
หลิวอีเฟิงสับสน “ทำไม?”
หานลี่ “ทำไมถึงเป็นแบบนี้?”
หลี่ฉี “พวกเขา พวกเขารับเรื่องไว้แล้วไม่ใช่เหรอ?”
ไม่มีใครรู้ว่าเกิดอะไรขึ้น!
หมดเวลาตามคำขู่แล้ว จางเย่กลับยังคงอยู่ดีไม่บุบสลาย!
หนิงหลัน ดาราภาพยนตร์ชื่อดังร้องเอ๋
เฉินกวงกับฟ่านเหวินลี่ทำหน้าฉงน
ฉางเสี่ยวเลี่ยง ผู้กำกับใหญ่แห่ง BTV งุนงง
เหล่าชาวเน็ตเองก็ประหลาดใจจนยากจะอธิบาย
“เห?”
“ไม่เป็นอะไร?”
“ไม่มีอะไรเลย?”
“SARFT...ไม่จัดการเหรอ?”
“ฮ่าๆๆๆๆ!”
“ที่แท้ก็ไม่มีอะไร พวกเราวิตกไปเอง!”
“นั่นสิ จุดประสงค์ของบทละครอาจารย์จางเขียนมาเพื่อเสียดสีคนสอพลอชัดๆ ให้แต่ข้อคิดดีๆ ทั้งนั้น จะมีปัญหาได้ไง?”
“ดีจังเลย!”
“อาจารย์จางไม่เป็นไรแล้ว!”
“ก็แค่ขู่ให้แตกตื่น!”
“แล้วผู้บริหารกีฬานั่นล่ะ?”
“นั่นสิ ไปไหนแล้ว? ทำไมไม่เห็น?”
“ตอนออกมายังทำกร่างอยู่เลย วางอำนาจบาตรใหญ่ นึกว่าจะแน่!”
“ตอนแรกไหนนายบอกว่าให้อาจารย์จางลองไม่ขอโทษดูสิ? อาจารย์จางก็ลองแล้วไง! ตอนนี้ฉันอยากถามว่า แล้วไง?”
สงครามดำเนินมาถึงจุดนี้ ผลแพ้ชนะก็ตัดสินแล้ว!
เสียงประณามอันกร้าวแกร่งของวงการกีฬา ต้องพบกับการกำราบอันแกร่งกร้าวจนพ่ายแพ้สิ้นท่า เวลานี้ นักกีฬาจำนวนไม่น้อยต่างออฟไลน์ไปอย่างเงียบๆ!
ช่างน่าอดสู!
พวกเขาพ่ายแพ้อย่างน่าอดสูยิ่งนัก!
เหล่าชาวเน็ตที่มุงดูเหตุการณ์ปรบมือร้องสะใจ!
“โคตรมันเลย!”
“นั่น เป็นศึกที่คลาสสิกจริง!”
“ ‘ตรุษจีนทมิฬ’ ต้องจารึกไว้ในประวัติศาสตร์!”
“ต่อมเผือกดราม่าของฉันนี่สั่นระริก! ถ้าได้ดูสงครามด่าไฟแลบอย่างนี้ทุกวัน ฉันต้องตายตาหลับแน่!”
“วันนี้ จางเย่ได้พิสูจน์ความแข็งแกร่งของกองทัพแฟนคลับเขาให้เป็นที่ประจักษ์อีกครั้ง!”
“วันนี้จางเย่น่าเกรงขามมาก! บดขยี้ศัตรูอยู่ฝ่ายเดียว!”
“เยี่ยม!”
“ศึกนี้สู้ได้งดงามมาก!”
สงครามจบลงแล้ว
ทางแอดมินเว็บบอร์ดออกมาเก็บกวาดซากสงคราม
ฝ่ายแอดมินเวยป๋อก็เริ่มออกมาลบโพสต์และความคิดเห็นที่เป็นคำหยาบ
ทว่า ตัวต้นเรื่องอย่างนักกีฬาปิงปองทีมชาติและเหล่าโค้ช กลับยอมรับผลลัพธ์เช่นนี้ไม่ได้ พวกเขาคิดไม่ออกจริงๆ ว่าทำไมอยู่ๆ SARFT ถึงเงียบหายไป!
ไม่ได้!
จะให้จบแบบนี้ไม่ได้!
พวกเขาจะขายหน้าไม่ได้นะ!
หานลี่อับอายจนเกรี้ยวกราด “SARFT ไม่จัดการ? งั้นก็ฟ้องตำรวจไซเบอร์แล้วกัน!”
หลี่ฉีเกิดความหวังขึ้นในแววตา “ใช่แล้ว ชาวเน็ตทำเรื่องอุกอาจ ถล่มเว็บบอร์ดไปมากมายปานนั้น เป็นเรื่องระดับอาชญากรรมออนไลน์ คนของกรมควบคุมไอทีต้องจัดการแน่!”
“ร้องเรียน!”
“@กรมควบคุมไอที!”
คนของทีมปิงปองเริ่มพยายามอีกครั้ง ลงชื่อร้องเรียนอีกครั้ง!
แต่บางทีพวกเขาอาจไม่มีวันได้รู้เลยว่า ผู้มีอำนาจสูงสุดของ SARFT ที่พวกเขาพากันร้องเรียนก่อนหน้านี้ ก็คือรองผู้บังคับการอู๋เจ๋อชิง——แฟนสาวของจางเย่ และแผนกของกรมควบคุมไอทีที่พวกเขากำลังไปร้องเรียน ก็มีตำรวจไซเบอร์มือหนึ่ง อดีตแฮกเกอร์ชื่อดังของโลกอย่างฟ่านอิ้งอวิ๋นอยู่ และตอนนี้เธอยังเป็นหัวหน้ากลุ่มแฟนคลับจางเย่ด้วย! ทั้งสงครามด่าเมื่อครู่ ทั้งปฏิบัติการถล่มบอร์ดเมื่อครู่ ก็นำทัพโดยตำรวจสาวจากแผนกคดีไซเบอร์ผู้นี้เอง! โชคดีที่ทีมปิงปองและทุกคนในวงการกีฬาไม่มีใครรู้ ไม่อย่างนั้นพวกเขาคงได้แต่กระอักเลือดไปอีกสามวันสามคืน!
พอชาวเน็ตเห็นทีมปิงปองยังไม่จบ ก็ต่างอารมณ์เสียขึ้นมาอีก!
“ยังไม่จบอีก?”
“ยังจะร้องเรียนอีกเรอะ?”
“พวกนายไม่รู้จักอายรึไง?”
“เชี่ย!”
“อาจารย์จางระวังด้วยนะ!”
“คราวนี้แย่จริงๆ แล้วสิ! ถึงทุกคนเคยเข้าร่วมสงครามด่ากับถล่มเว็บบอร์ดมาก่อน แต่ตอนนั้นเป็นพวกชาวเน็ตจัดการกันเอง แต่เรื่องคราวนี้อาจารย์จางเป็นคนชี้นิ้วสั่งการกองทัพด้วยตัวเอง ถ้าเขาโดนจับไปสอบปากคำล่ะ เรื่องใหญ่แล้ว!”
“หา?”
“ถ้างั้นเราควรทำยังไงดี?”
“อาจารย์จางรีบลบโพสต์เวยป๋อเร็วเข้า!”
“ใช่แล้ว รีบลบโพสต์ก่อน ได้ไม่ได้ค่อยว่ากัน!”
“ลบไปก็ไม่มีประโยชน์หรอก! คงมีบันทึกไว้หมดแล้ว!”
เหล่าแฟนคลับเริ่มเป็นห่วงขึ้นมาอีกครั้ง
จางเย่เห็นดังนั้น ก็ลงมือทำบางอย่างกับคอมพิวเตอร์ โดยใช้ทักษะจากหนังสือทักษะเครือข่ายคอมพิวเตอร์ที่เขาเคยกินไปมาจัดการ เปลี่ยนตรงนั้นนิด เพิ่มตรงนี้หน่อย ก่อนพยักหน้าพึงพอใจ แล้วโทรหาเหยาเจี้ยนไฉ
“ตาเหยา มีเรื่องให้ช่วยหน่อย”
……
อย่างรวดเร็ว เวยป๋อของเหยาเจี้ยนไฉพลันอัปเดต “สวัสดีทุกคนครับ ผมคือจางเย่ อุ๊ย ไอดีเวยป๋อผมโดนแฮกแหละ เกิดอะไรขึ้นเหรอ? @เวยป๋อ ช่วยส่งรหัสกู้คืนให้ผมที ผมส่งคำร้องไปแล้ว”
ตามด้วยคำตอบของแอดมินเวยป๋อคนหนึ่ง “สวัสดีครับอาจารย์จางเย่ เมื่อสักครู่ทางเราได้ตรวจสอบแล้ว พบว่ามีการล็อกอินเข้าจากที่อยู่ในอเมริกา รหัสผ่านถูกเปลี่ยนจริง ทางเราจำเป็นต้องส่งข้อความส่วนตัวหาคุณเพื่อยืนยันตัวตนและเบอร์โทรศัพท์มือถือเพื่อทำการรีเซตรหัสผ่าน”
เวยป๋อที่จางเย่ยืมใช้ “ขอบคุณพวกคุณมากครับ ดีจัง ในที่สุดก็จะได้กลับไปไอดีเวยป๋อตัวเองสักที! ขอประณามไอ้พวกชอบแฮกไอดี หน้าไม่อายจริงๆ!”
แฮกไอดี?
นายโดนแฮกไอดี?
หนิงหลัน “...”
เฉินกวงสับสน!
หลิวอีเฟิงมึนงง!
หานลี่กระอักเลือด!
ฉางเสี่ยวเลี่ยงวิงเวียน!
คนทั้งอินเทอร์เน็ตที่เห็นข้อความนี้แทบหงายหลังตึง สบถอยู่ภายในใจเป็นหมื่นล้านคำ! อดตะโกนในใจไม่ได้ว่า : นายยังมีหน้าไปประณามโจรขโมยไอดีอีก? แม่งนายสิหน้าไม่อาย! ทั้งโลกนี้ไม่มีใครหน้าไม่อายเท่านายแล้ว!
เหตุการณ์มันช่างคุ้นนัก!
มันเดจาวู!
ข้อแก้ตัวยอดฮิตของดารา——โดนแฮกไอดี!
คนวงการกีฬาไม่มีใครคิดฝันว่าจางเย่จะใช้ข้ออ้างสุดโหลในเวลานี้! นายโดนแฮก? แล้วไอ้ที่ตอบข้อความกับเสียดสีคนยิกๆ เมื่อกี้มันคืออะไร ทั้งโลกนี้นอกจากนายแล้วจะมีใครเขียนแซะแบบนั้นได้อีก? พอด่าเสร็จ อยากจะจบเรื่องแล้ว นายแม่งมีหน้ามาบอก ‘โดนแฮกแหละ’? แถมยังจะมา ‘อุ๊ย’ อีก?
อุ๊ยกับน้องสาวนายสิ!!
ทุกคนล้วนอึ้งตะลึงกับความไร้ยางอายสิ้นดีของจางเย่!
======================
จบภาค 9
ติดตามตอนต่อไป
ของ ฉันนี่แหละคือซูเปอร์สตาร์ ภาค 10 ได้ที่ https://fictionlog.co/b/5da40da4ce7c67001b1e3419 ค่ะ