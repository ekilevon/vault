##บทที่ 873 ได้หัวข้อเซี่ยงเซิงแล้ว!
ในอินเทอร์เน็ตพากันคลุ้มคลั่ง!
“ตั้งสองจุดเก้าแปดเปอร์เซ็นต์เนี่ยนะ! น้องสาวมันสิ!”
“สยองเกินไปแล้ว!”
“ถ้าเป็นยุคสิบกว่าปีก่อนที่ยังไม่มีอินเทอร์เน็ตยังพอว่า ทุกคนต้องดูรายการทีวีเพื่อความบันเทิง เรตติ้งสามเปอร์เซ็นต์มันก็ยังพอเป็นไปได้ แต่ในยุคอินเทอร์เน็ตที่ไม่จำเป็นต้องดูรายการทางทีวี ไอ้รายการที่ทำเรตติ้งได้ถึงขนาดนี้ ก็มีแต่ของทีมจางเย่ คนที่ทำเรตติ้งได้ขนาดนี้ ก็มีแต่จางเย่เท่านั้น!”
“ไชโยให้กับจางเย่!”
“นี่คือปาฏิหาริย์ที่ประวัติศาสตร์ต้องจารึก!”
“สถานีอื่นคงมึนกันไปเลยสิ!”
“ใช่ เป็นรายการสารคดีที่ก่อนหน้านี้ก็ประสบความสำเร็จสูงสุดไปแล้ว ทุบสถิติเรตติ้งไปตั้งสองครั้ง ใครจะคิดว่าตอนสุดท้ายของ ‘ปลายลิ้น’ ยังจะทำคนตกใจได้อีกล่ะ ไปถึงระดับนั้นแล้ว เรตติ้งยังจะพุ่งพรวดได้อีก?”
“ฉันชอบ ‘ปลายลิ้น’ สุดๆ! โคตรสนุกเลย!”
“เป็นสารคดีที่สนุกที่สุดในประวัติศาสตร์แล้ว!”
“จะมีภาคสองต่อรึเปล่า?”
“อย่าเพิ่งจบสิ! บ้านฉันดูช่องสารคดี CCTV ทุกสุดสัปดาห์จนเป็นกิจวัตรไปแล้วนะ!”
“ขอภาคต่อด่วน!”
“อาจารย์จาง ถ้าเป็นไปได้ ช่วยทำภาคสองต่อเถอะนะ!”
“ ‘ปลายลิ้น’ อวสานแล้ว เศร้าเลย!”
“ฉันก็เศร้า นี่น่าจะเป็นรายการสุดท้ายของจางเย่ที่ CCTV แล้วด้วย พอตรุษจีน เขาก็ใกล้จะหมดสัญญากับ CCTV แล้ว”
เหยาเจี้ยนไฉโพสต์บนเวยป๋อ “ยินดีกับน้องชายที่รายการอวสานอย่างสวยงาม!”
ผู้กำกับสารคดีคนหนึ่งของประเทศ “ ‘ปลายลิ้น’ คงได้นั่งแท่นสูงสุดที่ไม่อาจแซงได้ตลอดกาลในประวัติศาสตร์รายการสารคดีแล้ว ขออวยพรให้จางเย่ จากนี้ขอให้ดียิ่งๆ ขึ้นไปอีก!”
ต่งซานซาน “ยินดีกับเพื่อนร่วมรุ่น”
อวี๋อิ่งอี๋ “จางเย่——ชายผู้มีพรสวรรค์ที่สุดในประวัติศาสตร์ม.สื่อสารฯ สุดยอดผู้กำกับแห่งวงการพิธีกร สุดยอดนักคณิตศาสตร์แห่งวงการผู้กำกับ สุดยอดนักวรรณกรรมแห่งวงการคณิตศาสตร์ สุดยอดพิธีกรแห่งวงการวรรณกรรม!”
จางเสีย “ขอให้จางน้อยประสบความสำเร็จยิ่งๆ ขึ้นไป”
ฟ่านเหวินลี่ “รอดูผลงานเซี่ยงเซิงของอาจารย์จางบนเวทีคืนส่งปี BTV อยู่นะ”
นอกจากนี้ ความร้อนแรงของ ‘ปลายลิ้น’ ยังกระตุ้นศรัทธาของรายการสารคดีที่เป็นส่วนน้อยในวงการขึ้นมา ในวันที่ ‘ปลายลิ้น’ อวสาน มีสถานีโทรทัศน์หรือไม่ก็บริษัทผลิตรายการมากมายชูแผนสารคดีลงในผังรายการ บางสถานีถึงกับประกาศเวลาฉายแล้วด้วยซ้ำ สถานีโทรทัศน์ดาวเทียมกว่างซีเตรียมถ่ายทอดสารคดี ‘เปิดโลกอาหาร’ ในสัปดาห์หน้า สถานีโทรทัศน์ดาวเทียมกว่างตงเตรียมแพร่ภาพ ‘รสอร่อยในชนบท’ ในเดือนถัดไป สถานีโทรทัศน์ซานตงทุ่มทุนสร้างรายการสารคดีอาหาร ‘หิว’ พร้อมเปิดกล้องแล้ว ทุกรายการต่างเกาะกระแส ‘จีนบนปลายลิ้น’
ตอนที่ ‘ปลายลิ้น’ ออกฉายอยู่ พวกเขาย่อมไม่ไปออกชน เพราะต่างรู้ว่ายังไงก็ไม่มีทางถ่ายทำสู้ ‘ปลายลิ้น’ ได้ ไม่มีทางตีเสมอ ดังนั้นเมื่อ ‘ปลายลิ้น’ ฉายจบ รายการสารคดีอาหารนับไม่ถ้วนจึงยกขบวนกันออกมา แห่โฆษณาราวกับห่าฝน
ผู้เชี่ยวชาญบางคนเรียกขานปรากฏการณ์นี้ว่า ยุคสมัยแห่ง ‘ปลายลิ้น’
……


วันนี้ ในตอนเช้า
ที่ย่านเถาหรานถิง
บ้านของอู๋เจ๋อชิง
“อู๋ ผมมาแล้ว”
“เข้ามาสิคะ”
“รองเท้าแตะอยู่ไหนน่ะ?”
“ไม่ต้องเปลี่ยนหรอก เข้ามาได้เลยค่ะ”
ภายในห้อง อู๋เจ๋อชิงไม่ได้หันกลับมา แต่กำลังค้นของในกองถุงน้อยใหญ่ต่างๆ ซึ่งดูแล้วน่าจะเป็นเสื้อผ้า ขณะนี้คุณอู๋อยู่ในชุดอยู่บ้าน ใส่ถุงน่องสีดำ สวมเดรสไหมพรมสีเทา มองดูแล้วให้ความรู้สึกสุขุมนุ่มลึก และแสนสง่างาม
จางเย่สาวเท้าเข้ามา “ทำอะไรอยู่เหรอ?”
“ซื้อเสื้อผ้ามาให้เธอน่ะ” อู๋เจ๋อชิงหยิบชุดออกมาตัวหนึ่ง แกะห่อทิ้งไปข้างๆ กางชุดออกทาบกับตัวจางเย่ แล้วยิ้มกล่าว “มา ลองสวมดูหน่อยค่ะ”
จางเย่ยิ้ม “ทำไมซื้อชุดให้ผมอีกแล้วล่ะ?”
อู๋เจ๋อชิงกล่าว “กลัวว่าเธอจะไม่มีเสื้อผ้าใส่”
“ชุดที่เธอให้มาคราวก่อนผมก็ยังไม่ค่อยได้ใส่เลย” จางเย่ว่า
อู๋เจ๋อชิง “ปีใหม่แล้ว เธอก็ไม่ซื้อเสื้อผ้าเอง ถ้าฉันไม่ซื้อให้แล้วใครจะซื้อละคะ?”
ตอนนี้จางเย่เข้าสู่วงการบันเทิงเต็มตัวแล้ว เป็นธรรมดาที่เขาจะไม่ไปห้างสรรพสินค้าเพราะคนพลุกพล่านเกินไป เสื้อผ้าที่เขาใส่ตอนนี้ล้วนเป็นชุดที่อู๋เจ๋อชิงซื้อมาให้ทั้งนั้น แถมยังมีพวกผลิตภัณฑ์ดูแลผิวเอย คูปองส่วนลดเอย บัตรกำนัลต่างๆ ที่ SARFT ส่งมาเอย คุณอู๋ก็เอามาให้เขาอยู่เป็นประจำ ส่วนตัวเธอเองกลับไม่ได้ใช้อะไรมากมาย พวกสวัสดิการประจำตำแหน่งระดับหัวหน้าของ SARFT จึงเข้ากระเป๋าจางเย่ไปเสียครึ่ง ควรทราบว่านายจางเย่ผู้นี้เป็นบุคคลที่ครั้งหนึ่งเคยมีชื่อเป็นลำดับหนึ่งในบัญชีดำของ SARFT แต่พอมาดูปัจจุบันนี้ ถ้าคนของ SARFT รู้ว่าสวัสดิการของรองผู้บังคับการทั้งหมดถูกจางเย่ถลุงอย่างเพลิดเพลินเจริญใจ ก็ไม่รู้ว่าจะคิดอย่างไร
จะคิดอย่างไรก็คงไม่พ้นความรู้สึกที่ว่านี่มันหยามกันชัดๆ!
“โอเค งั้นผมจะลองใส่ดูนะ” แล้วจางเย่ก็หยิบกล่องเล็กๆ กล่องหนึ่งออกมาให้เธอ “นี่คือต้าหงเผา ผมเอามาให้ใหม่”
อู๋เจ๋อชิงได้ฟังก็ยิ้มละไม “คราวก่อนที่เธอเอาให้ ฉันยังไม่รู้ว่าเป็นชาอะไร ได้ดูข่าวช่วงนี้ถึงรู้ มิน่าเธอถึงย้ำแล้วย้ำอีกไม่ให้ฉันมอบให้คนอื่น ที่แท้ก็เป็นชาโบราณชื่อดังนี่เอง บนโลกนี้มีต้นแม่อยู่แค่ไม่กี่ต้นเองไม่ใช่หรือ? เธอเก็บไว้เองเถอะ ให้ฉันก็เสียของเปล่า”
จางเย่ร้องไอ้หยา “เธอดื่มเถอะ ดื่มเต็มที่เลย ยังไงผมก็มีอีกเยอะแยะ เธออยากได้สักกี่ชั่งผมก็ให้ได้ ไม่ลำบากสักนิด!”
ดูเถิด ไอ้หมอนี่ ทีคนอื่นคุยเป็นกรัม แต่กับคุณอู๋คุยเป็นชั่ง
นี่ล่ะที่เรียกว่าไร้คุณธรรม!
จางเย่เริ่มลองชุดใหม่ แม้จะอยู่ต่อหน้าคุณอู๋ก็ไม่ได้รู้สึกอายอะไร ถึงยังไงก็มีเสื้อและกางเกงฮีตเทคใส่ไว้ข้างใน เขาลองไปชุดแล้วชุดเล่า อู๋เจ๋อชิงก็ช่างสุดแสนจะเอาใจใส่ ทั้งเสื้อ กางเกง ถุงเท้า หรือแม้แต่เสื้อกางเกงฮีตเทค ก็ล้วนซื้อมาให้จางเย่อย่างละสองชุดทั้งหมด
ทั้งสองลองชุดพลางพูดคุยกันไปด้วย
“รายการฉายจบแล้วหรือคะ?”
“เพิ่งจบน่ะ”
“งั้นก็ไม่มีอะไรแล้ว รอแค่ตรุษจีนเท่านั้น?”
“เฮ้อ ได้ยังไงกัน เซี่ยงเซิงคืนส่งปีผมยังไม่เสร็จเลย”
“ยังไม่ได้เตรียมหรือคะ?”
“ยังเลย ไม่รู้จะพูดอะไรดี”
“ไม่มีไอเดียอะไรเลยหรือ?”
“ก็ไม่ใช่อย่างนั้นหรอก คือผมขาดแรงจูงใจน่ะ”
“แรงจูงใจแบบไหนหรือคะ?”
จางเย่อธิบาย “เซี่ยงเซิงที่ผมพูดปกติก็เอามาจากความรู้สึกข้างในทั้งนั้น ถ้าโกรธ โมโห ก็ด่าด้วยเซี่ยงเซิง ไม่ด่าวงการเซี่ยงเซิง ก็ด่าคืนส่งปี CCTV แต่ที่ผ่านมา ไอ้คนที่ผมควรด่าก็ด่าไปหมดแล้ว ควรทะเลาะด้วยก็ใส่ไปจนเกลี้ยง แถมช่วงนี้แต่ละวงการก็ไม่มีคนมาหาเรื่องผมเลย พอเป็นแบบนี้ผมเลยไม่รู้จะพูดเซี่ยงเซิงอะไรดีน่ะสิ”
อู๋เจ๋อชิงหัวเราะ “ทำไมคิดแต่จะทะเลาะละคะ?”
จางเย่ “ก็มันชินนี่ ถ้ามีคนมาหาเรื่อง ให้ผมพูดเซี่ยงเซิงด่าทั้งวันทั้งคืนก็ยังได้ แต่ตอนนี้ไม่มีเรื่องอะไรสักอย่าง ผมก็เลยหมดมุกจะพูด ทาง BTV ก็เร่งผมมายิกๆ คนอื่นเขาซ้อมกันไปสองครั้งแล้ว แต่ผมยังไม่ได้เตรียมอะไรเลย ดูสิ” เขาชี้ที่ริมฝีปากของตนเอง “เครียดจนปากแตกไปหมดแล้ว”
“ฉันไปเอาลิปมันมาทาให้นะ” อู๋เจ๋อชิงเดินขึ้นชั้นบน หยิบกระปุกลิปมันลงมาอย่างรวดเร็ว
จางเย่พูดต่อ “ตอนนี้ผมก็กังวลอยู่ เหล่าเหยาโทรมาตั้งหลายครั้งแล้ว หน้าที่ของผมก่อนรายการคืนส่งปี ก็คือเขียนสคริปต์เซี่ยงเซิงที่ต้องใช้ขึ้นเวทีให้เสร็จ”
อู๋เจ๋อชิงใช้นิ้วแตะลิปมันบางๆ แล้วแต้มที่ปากเขาอย่างแผ่วเบา “ช่วงนี้ฉันก็เห็นชาวเน็ตบางส่วนคอมเมนต์เกี่ยวกับเธอ หลายคนชอบเซี่ยงเซิงของเธอ บอกว่าพูดได้สะใจ แต่ก็มีบางส่วนที่ไม่ชอบ บอกว่าเซี่ยงเซิงของเธอเลวร้ายเกินไป ไม่ต่อยตรงนี้ก็ตีตรงนั้น”
จางเย่พูดเขินๆ “ก็มันเป็นสไตล์ผมมาตลอดนี่นา”
อู๋เจ๋อชิงจ้องมองเขา ยิ้มเล็กน้อยก่อนกล่าว “ฉันก็อยากจะถามเธอมาตลอดนะว่า ถ้าไม่ด่าคน เธอจะพูดเซี่ยงเซิงไม่ได้เชียวหรือ? ฉันไม่เชื่อหรอก”
“ต้องพูดได้แน่นอนสิ” จางเย่ตอบโดยไม่ต้องคิด
อู๋เจ๋อชิง “ถ้าอย่างนั้น ทำไมเธอไม่พูดเซี่ยงเซิงแบบดีๆ สักครั้งล่ะ?”
“แบบดีๆ?” จางเย่กะพริบตาปริบๆ
อู๋เจ๋อชิงหมุนปิดตลับลิปมัน ยิ้มพลางกล่าว “ให้ทุกคนได้เห็น ว่าคนอย่างจางเย่ แม้จะไม่ด่าคน ก็พูดเซี่ยงเซิงได้ดี!”
จางเย่เงียบไป ครุ่นคิดอยู่หนึ่งนาทีเต็ม ทันใดนั้นเขาก็ตบขาฉาด พูดเสียงดัง “ได้! ผมเชื่อเธอ! คราวนี้ผมจะทำให้พวกนั้นได้เห็น! ให้วงการเซี่ยงเซิงได้แหกตาดู! ว่าไม่มีเซี่ยงเซิงไหนที่ผมพูดไม่ได้!”
อู๋เจ๋อชิงยิ้ม “มีใจจะสู้แล้วหรือคะ?”
“มีแล้ว!”
“มีแรงจูงใจแล้วด้วย?”
“แน่นอน! ผมคิดได้แล้วว่าจะพูดอะไร!”
กล่าวจบ จางเย่ก็หยิบมือถือขึ้นมา กดโทรหาเหยาเจี้ยนไฉเป็นคนแรก
ตู๊ด ตู๊ด ต่อสายติด
เสียงของเหยาเจี้ยนไฉดังลอดมา “ว่าไง ไอ้น้องจาง?”
จางเย่ยิ้ม “เหล่าเหยา ฉันคิดดีแล้ว! เซี่ยงเซิงคืนส่งปี BTV คราวนี้เรามาพูดอะไรดีๆ กันเถอะ! พูดอย่างตรงไปตรงมา ให้พวกนั้นได้เปิดหูเปิดตา!”
เหยาเจี้ยนไฉงุนงง “พูดอะไรดีๆ?”
จางเย่ “ถูกต้อง!”
เหยาเจี้ยนไฉสงสัย “อย่างนายจะพูดดีๆ ได้ด้วยเหรอ?”
จางเย่ถึงกับซวนเซ “อย่างฉันมันทำไมเล่า? นี่นายก็คิดว่าฉันพูดเซี่ยงเซิงเป็นแต่ตอกหน้าด่าคนอย่างเดียวงั้นเรอะ?”
-----------------------------------------------------------------------


[Go To Next Chapter]( ./71.md)