##บทที่ 818 : ศึกสารคดีปะทะรายการบันเทิง!
ตอนบ่าย
ตัวเลขค่าโฆษณาที่บ้าคลั่งของ‘จีนบนปลายลิ้น’กำลังแพร่บนเวยป๋อ
“สวรรค์! สองร้อยล้าน!
“แค่วันเดียวก็ขายหมดแล้ว?”
“นี่เป็นเพราะป้ายยี่ห้อคำว่าจางเย่สองตัวนี้ชัด ๆ !”
“บ้าไปแล้ว!”
“ถ้าเมื่อก่อนมีคนบอกฉันว่ารายการสารคดีขายโฆษณาแล้วก็ลิขสิทธิ์ได้สองร้อยล้าน ฉันต้องคิดว่าไอ้หมอนั่นมันบ้าแน่ ๆ แต่ตอนนี้ ดันเกิดขึ้นจริง ๆ ด้วย!”
“ช่องสารคดี CCTV ได้ก้อนใหญ่แล้ว!”
“ความสำเร็จที่ยิ่งใหญ่ที่สุดของพวกเขาคือการรับจางเย่เข้ามาในภาคนี่แหละ!”
“ค่าโฆษณาที่ควรจะเป็นของ CCTV1 ไม่รู้ตอนนี้พวกเขาจะทำหน้ายังไง เอาจางเย่ออก กลายเป็นกลยุทธ์ที่โง่ที่สุดของ CCTV1 ทำในรอบหลายสิบปีแล้ว! งี่เง่าจนขนาดฉันไม่ใช่แฟนคลับจางเย่ยังอดคิดไม่ได้ว่า CCTV1 น่ะงี่เง่าสิ้นดี!”
“ฮ่า ๆ ๆ!”
……
แน่นอนว่าสีหน้าของรองผู้อำนวยการสถานี CCTV1 อย่างเจียงหยวนนั้นย่อมไม่ดีนัก โดยเฉพาะหลังรู้เรื่องค่าโฆษณาของ ‘จีนบนปลายลิ้น’ ชั่วขณะนั้น เขารู้สึกเหมือนตัวเองเป็นคนโง่! แม้ค่าโฆษณาจะพอ ๆ กันกับรายการ ‘ออกมาเต้น’ ของเขา แต่พอคิดดูจริง ๆ ‘ออกมาเต้น’ ลงทุนไปเท่าไหร่? มากกว่าร้อยล้าน! ส่วน‘จีนบนปลายลิ้น’น่ะรึ? ลงทุนไปแค่ราวสิบล้านเท่านั้น! แค่สิบล้าน!
จางเย่!
จางเย่อีกแล้ว!
แกเป็นลิงที่รับเชิญมาจัดการพวกเราโดยเฉพาะรึไงวะ!?!? (1)
ทันใด เจียงหยวนก็รู้สึกเสียใจอยู่บ้าง เดิมทีไม่ควรจะปล่อยจางเย่ออกไปเลยจริง ๆ น่าจะเก็บเขาแช่เย็นเอาไว้ใน CCTV1 ไม่ให้มีโอกาสโผล่หน้าบนจอหรือทำรายการอะไรได้อีก แต่นั่นแหละ เรื่องนี้ก็ไม่ใช่ต้องให้พวกเขารับผิดชอบเหมือนกัน! เรตติ้งของรายการสารคดีใน CCTV น่ะต่ำสุดในบรรดาทุกช่อง เป็นหน่วยที่ไม่มีผลงานที่สุด ถ้าคนอื่นมาอยู่ในตำแหน่งของเขา ยังไงก็ต้องยอมย้ายเขาออกไปเหมือนกัน ไม่มีใครเชื่อหรอกว่าจางเย่จะก่อคลื่นลมอะไรได้ขณะที่อยู่กับช่องสารคดี!
เขาหยิบโทรศัพท์ต่อสายหาสวีอี้เผิง
“ผู้กำกับสวี”
“รองเจียงครับ”
“เรตติ้งสัปดาห์หน้า รับประกันได้ไหม?”
“วางใจเถอะครับ ไม่มีปัญหาแน่”
“ดี กอบกู้ชื่อกลับมาให้ CCTV1 เราให้ได้!”
“ทราบแล้วครับ! พวกคุณเตรียมตัวได้เลย!”
“ดีมาก!”
……
อีกด้านหนึ่ง
ที่ CCTV14
นักโฆษณาบางส่วนที่มาสายเกินไป พลาดช่องทางโฆษณาทั้งหมด บางส่วนที่สนิทกับจางเย่หน่อยก็พยายามจะขอร้องจางเย่ ตามติดเขาไปทุกแห่ง
“ผู้กำกับจาง ทำแบบนี้ไม่ได้นา!” ตัวแทนของบริษัทหนึ่งกล่าว
อีกคนก็ว่า “พวกเราเคยร่วมงานกันมาแล้วครั้งหนึ่ง ถือว่าเป็นเพื่อนเก่าเพื่อนแก่ มาถึงคุณก็บอกว่าขายโฆษณาไปหมดแล้ว จะให้ผมกลับไปบอกหัวหน้ายังไงกันล่ะทีนี้? ผมก็มีหน้าที่ต้องให้สำเร็จ หัวหน้ากับบริษัทประกาศิตลงมาแล้วนา!”
จางเย่จนปัญญา “ทุกคน โฆษณาขายออกหมดแล้วจริง ๆ แม้แต่รอบฉายซ้ำก็ไปหมดแล้ว” เขาถือรายการในมือแล้วชี้ให้ดู “คุณดูสิ แน่นจนไม่รู้จะเพิ่มให้ตรงไหนแล้วจริง ๆ ผมจะโกหกพวกคุณไปทำไมกัน?”
รองผู้อำนวยการหญิง “ยังไงคุณก็ต้องหาทางให้เราล่ะ!”
“ใช่เลยผู้กำกับจาง” คนด้านข้างร่วมเสริม
“ไม่มีแล้วจริง ๆ” จางเย่ครุ่นคิดครู่หนึ่งก่อนกล่าว “ถ้าพวกคุณไม่ว่าอะไร เรายังมีหนทางร่วมมือกัน คุณเห็นตรงนี้ไหม เรายังมีโฆษณาระดับสามที่ขายออกได้ แต่ต้องให้คุณใช้ทรัพยากรของบริษัทในการทำโฆษณาด้วยตนเอง เราอนุญาตให้คุณใช้คำว่า “รับประกันโดยสารคดี ‘จีนบนปลายลิ้น’” ในโฆษณาและสื่อการค้า ค่าใช้จ่ายก็ไม่แพงนักด้วย”
เหล่านักโฆษณามองตากัน
“ได้ ผมเอา!”
“พวกเราเอาเหมือนกัน!”
“ตามนี้เถอะ ไม่มีทางเลือกแล้วนี่นา เฮ้อ”
เหตุผลที่โฆษณานี้ขายถูก ก็เพราะทีมรายการ‘จีนบนปลายลิ้น’ไม่จำเป็นต้องใช้ทรัพยากรใดในการโฆษณา กลับเป็นผู้ซื้อโฆษณาที่นอกจากต้องใช้เงินตัวเองจ่ายค่าโฆษณาแล้วยังต้องใส่ยี่ห้องของ ‘จีนบนปลายลิ้น’ ลงในโฆษณา อาศัยชื่อเสียงของ‘จีนบนปลายลิ้น’สร้างความน่าเชื่อถือให้ยี่ห้อของตนเอง ‘จีนบนปลายลิ้น’ถือว่าได้โฆษณารายการฟรี ๆ เลยทีเดียว นี่คือผลประโยชน์ของทั้งสองฝ่าย
หลังจบเรื่องนี้ จางเย่ก็วางตารางสำหรับการโฆษณา‘จีนบนปลายลิ้น’ เรียกฮาฉีฉี จางจั่ว และคนอื่น ๆ เข้ามาบอก “ฉันเพิ่งขายสิทธิการโฆษณาที่จะช่วยโปรโมตรายการเราไป ฉันจะให้พวกเธอติดต่อคนกลุ่มนี้เพื่อดูว่าเรื่องไปถึงไหนแล้ว จะได้เซ็นสัญญาด้วย อ้อ ในเมื่อตอนนี้มีเงินแล้ว การโฆษณาก็ควรจะเริ่มต่อได้แล้วล่ะนะ ทำตามแผนเดิมที่วางไว้ แต่โหมหนักขึ้นเป็นสอง … ไม่สิ สามเท่า ให้โฆษณาของเราได้เปิดเผยต่อสายตาของสาธารณชน!”
พอฟัง ทุกคนก็ตื่นเต้นขึ้นมา
เสี่ยวหวังหันมอง “สุดท้ายจะได้เปิดศึกกับ ‘ออกมาเต้น’ เต็มรูปแบบแล้วเหรอ?”
ถงฟู่ถาม “ผู้กำกับจาง สัปดาห์หน้าพวกเราจะชนะไหม?”
หวงตันตันหัวเราะคิก “มีผู้กำกับจาง พวกเรายังต้องกลัวใคร! ไม่มีใครให้กลัวแล้ว!”
ทุกคนมั่นใจอย่างที่สุด ความจริง ที่พวกเขาทำตอนนี้ ก็ถือว่าแหวกฟ้าวงการทีวีแล้ว!
“เอาล่ะทุกคน ทำงานของพวกเราให้ก็พอแล้ว เรื่องเรตติ้งปล่อยให้เป็นไปตามธรรมชาติเถอะ” จางเย่ยิ้มน้อย ๆ
……
บนเว็บไซต์วิดีโอออนไลน์ สื่อบันเทิง เวยป๋อ ‘จีนบนปลายลิ้น’ปรากฏไปทั่วทุกที่ เมื่อมีเงิน แน่นอนว่าพวกเขาย่อมสามารถโฆษณาได้ดั่งใจ ปรากฏตัวได้เท่าที่ต้องการ พวกเขาได้เงินมาแล้ว รายรับก่อนหักภาษีคิดเป็นเกือบยี่สิบเท่าของเงินลงทุน ดังนั้นจางเย่และทีมงานจึงไม่สนใจเรื่องค่าใช้จ่ายอีกแล้ว!
ชาวเน็ตอุทาน
“‘จีนบนปลายลิ้น’เริ่มโฆษณาแล้ว!”
“โฆษณาใหม่นี่มันน่าดูจริง ๆ เลยนะ!”
“รอดูตอนที่สามเลยล่ะ!”
“อาจารย์จาง สนับสนุนคุณตลอดไป!”
“หือ ‘จีนบนปลายลิ้น’คืออะไรน่ะ? โฆษณาอะไร?”
“บ้ารึเปล่าน่ะเมนต์บน? เมื่อวานไม่ได้ดูทีวีเหรอ? ไปเซิร์ชเองก่อนถามไป!”
“ก็แค่สารคดี มีอะไรน่าสนใจ?”
“ฮ่า ๆๆๆ สหายเมนต์บน เมื่อวานมีคนพูดประโยคเดียวกันนายเต็มเลย แต่หลังจากเมื่อคืน ก็ไม่มีใครพูดอีกแล้ว!”
“เชี่* เจ๋งขนาดนั้นเชียว? ดูหน่อยซิ! รายการอัพลงออนไลน์ไหม?”
“อัพสิ หุ้นส่วนรายการ‘จีนบนปลายลิ้น’อัพโหลดวิดีโอออนไลน์ตอนแรกตอนที่สองแล้ว”
การโฆษณา ทำให้คนรู้จักรายการมากขึ้น!
……
มองดู ‘จีนบนปลายลิ้น’ โหมโฆษณาไปอย่างยิ่งใหญ่ คืนนั้น ทีมรายการของหลายสถานีโทรทัศน์นั่งกันไม่ติด แม้พวกเขาจะทำอะไรไม่ได้ก็ตาม
สถานีโทรทัศน์แห่งหนึ่ง
ทีมงานรายการหนึ่ง
หัวหน้างานมองเหล่าทีมงานแล้วว่า “สารคดีอย่าง‘จีนบนปลายลิ้น’ยังทำแบบนี้ออกมาจนได้อันดับหนึ่งในเรตติ้งของทั่วประเทศรวมถึงสถิติค่าโฆษณาเลย ในฐานะคนทำงานรายการบันเทิง ไม่อายกันบ้างรึ?”
ทุกคนยิ้มฝาดเฝื่อน ไม่มีใครพูดอะไร
“แต่ฉันอาย!”หัวหน้างานตบหน้าตัวเองไปก่อนว่า “ฉันอายมาก! วันนี้โอที ไม่มีใครได้กลับบ้านจนกว่ารายการสัปดาห์หน้าจะอัดเสร็จเรียบร้อย!”
มณฑลหนึ่ง
สถานีโทรทัศน์แห่งหนึ่ง
ผู้กำกับรายการของทีมรายการหนึ่งเรียกทุกคนเข้ามาในห้องประชุม “ดูนี่ นี่คือผลงานของ‘จีนบนปลายลิ้น’ในช่วงสองวันนี้ ฉันไม่รู้ว่าพวกนายอายกันบ้างไหม แต่ฉันอาย และเสียหน้าแบบนี้ไม่ได้! ถ้าสารคดียังขึ้นอันดับหนึ่งได้ ทำไมรายการข่าวบันเทิงของเราจะทำไม่ได้? มีเหตุผลไหนที่จะบอกว่าสารคดีเป็นของคนกลุ่มน้อยอีกเรอะ?”
“ไม่ครับหัวหน้า”
“พวกเราไม่มีข้อแก้ตัวครับ”
“เอ่อ งั้น งั้นพวกเราจะพยายามครับ อย่างน้อยภายในสิ้นเดือนนี้ เรตติ้งต้องเกิน 0.4% ครับ”
เรตติ้งของ‘จีนบนปลายลิ้น’เป็นที่น่าตกใจ ทั้งยังเป็นแรงบันดาลใจให้หลายคน ภาพเดียวกันนี้เกิดขึ้นในสถานีโทรทัศน์หลากหลายแห่ง ทีมรายการหลากหลายรายการ
สารคดีที่นำเสนอด้วยวิธีใหม่จนเปลี่ยนวิธีคิดของผู้คนต่อสารคดี ถือเป็นปรากฏการณ์ที่น่ายินดีจนผู้คนต้องตื่นเต้น
อาจเป็นปฏิกิริยาจากจิตใต้สำนึก
อาจเป็นเพราะไม่มีความคิดเปรียบเทียบ
แต่ไม่ต้องสงสัย เพื่อรักษาหน้าตาเสี้ยวสุดท้าย เมื่อเผชิญกับศัตรูที่เป็นรายการนอกกระแส สถานีโทรทัศน์และรายการบันเทิงหลายรายการล้วนเป็นกังวล ชั่วขณะนี้ ศึกระหว่างรายการสารคดีและรายการบันเทิงทั้งหมดกำลังเริ่มต้น ไม่มีใครอยากถูกสารคดีเหยียบย่ำ ไม่เช่นนั้น นี่คือการตอกหน้าอย่างจัง!
ไม่มีใครเชื่อว่าเรตติ้งตอนต่อไปของ ‘จีนบนปลายลิ้น’ จะน่าตื่นตระหนกได้ขนาดนี้!
เจียงหยวนไม่เชื่อ
สวีอี้เผิงไม่เชื่อ
เฉินเหยี่ยไม่เชื่อ
คนอื่น ๆ ในวงการล้วนไม่มีใครเชื่อ
การคืนชีพของสารคดีอย่างน่าอัศจรรย์? เกิดขึ้นครั้งเดียวยังเป็นได้ แต่คิดจะครองวงการทีวี? อย่างนั้นย่อมไม่ใช่แค่เรื่องอัศจรรย์ แต่เป็นเทพสรรค์สร้างแล้ว!
*********************************************************************************************
แกเป็นลิงที่รับเชิญมาจัดการพวกเราโดยเฉพาะรึไงวะ มาจากประโยคพูดของหงไห่เอ๋อร์ในไซอิ๋วฉบับละครว่า “你是猴子请来的救兵吗 (เจ้าคือลิงที่ถูกเรียกมาเป็นทัพเสริมหรือยังไง?)


[Go To Next Chapter]( ./16.md)