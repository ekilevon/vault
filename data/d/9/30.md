##บทที่ 833 อาจารย์สถาบันเก่า
พิธีมอบรางวัลเสร็จสิ้น
จบงาน ทุกคนทยอยออกไป
แต่ยังไม่ทันออกจากหอประชุม จางเย่ก็ถูกนักข่าวเจ็ดแปดคนล้อมเข้าให้ ทางฝั่งนักวิชาการระดับศาสตราจารย์ที่ได้รับรางวัลหลายๆคนก็ได้รับการปฏิบัติเช่นเดียวกัน เพียงแต่ว่านักข่าวที่มาสัมภาษณ์พวกเขามีจำนวนน้อยกว่า โดยเฉลี่ยหนึ่งต่อหนึ่ง นักข่าวส่วนใหญ่ล้วนให้ความสนใจรุมล้อมจางเย่อยู่ตรงนี้
จางเย่ตอบไปเพียงสองประโยค พลางรีบเบียดฝ่าฝูงชน “ขอโทษด้วยนะครับ ผมยังมีธุระอยู่ ครั้งหน้านะครับ ไว้คุยกันครั้งหน้า” แล้วหันไปกล่าวกับทีมเป่ยต้า : “ผมไปก่อนนะ” พูดพลาง ก็ปล่อยถ้วยรางวัลที่จับยังไม่ทันจะอุ่นในมือออก ยัดใส่มือพานหยาง เป่ยต้าถึงขนาดเอ่ยปากขอเขาแล้ว เขาไม่ให้ไม่ได้หรอก อย่างไรเสียทิ้งไว้ที่บ้านตนเองก็ไม่มีประโยชน์ ตอนจะอวดค่อยเอากลับมาก็ได้
พานหยางกล่าว : “ทำไมต้องรีบร้อนปานนั้น?”
จางเย่ยิ้ม : “ผมยังต้องรีบไปงานมอบรางวัลอีก”
“มีอีกเหรอ?” อาจารย์คณิตศาสตร์เป่ยต้าคนหนึ่งเอ่ยอย่างประหลาดใจ
“รางวัลไมโครโฟนทองประจำปี ก็คืนนี้” จางเย่ว่า
“เธอนี่ยุ่งจริง ๆ เอาล่ะ งั้นเธอรีบไปเถอะ” พานหยางกล่าว : “อีกเดี๋ยวจะมีถ่ายทอดสดมอบรางวัลสินะ?”
จางเย่ : “ถ่ายทอดในอินเทอร์เน็ตครับ”
พานหยางผงกศีรษะ “เดี๋ยวฉันกลับไปก็จะดู”
พอจางเย่ไป นักข่าวทั้งหลายก็ตามไปติด ๆ
“อาจารย์จาง!”
“รอด้วยครับ!”
“นี่เป็นถ้วยรางวัลใบที่สามของคุณในปีนี้แล้ว รู้สึกอย่างไรบอกพวกเราหน่อยครับ!”
“คุณมั่นใจในการคว้ารางวัลไมโครโฟนทองหรือไม่?”
“อาจารย์จาง อย่าเพิ่งไปสิ! พวกเราก็จะไปงานไมโครโฟนทองตอนนี้เหมือนกัน! ไปด้วยกันนะ!”
……


จางเย่ขับตรงมาถึงสถานที่จัดพิธีมอบรางวัลไมโครโฟนทองโดยไม่สนใจแวะกินข้าวเย็นระหว่างทาง ที่ต้องรีบมากขนาดนี้ ก็เพราะรางวัลไมโครโฟนเงิน หรือที่เรียกอีกอย่างหนึ่งว่า รางวัลพิธีกรหน้าใหม่ไมโครโฟนเงินประจำปีจะจัดขึ้นก่อนเป็นประจำ จางเย่รู้มาว่า ต่งซานซานได้รับการเสนอชื่อในคราวนี้ และยังมีโอกาสที่จะได้รับรางวัลสูง เขาจึงอยากมาไวหน่อยเพื่ออยู่ให้กำลังใจเพื่อนร่วมชั้นเรียนเก่า
ทว่าตอนที่เขามาถึง พิธีมอบรางวัลไมโครโฟนเงินก็จบไปแล้ว
เขาบังเอิญเจอเถียนปินอดีตเพื่อนร่วมงานตรงประตู
“เหล่าเถียน” จางเย่ร้องทักทายแต่ไกล
กลุ่มคนที่มาสูบบุหรี่ข้างนอกทั้งกลุ่มหันมามอง จางเย่?
เถียนปินดับบุหรี่ ยิ้มพลางเดินมาหา “ทำไมเพิ่งมาล่ะ? นี่มันกี่โมงแล้ว?”
“ฉันไปงานมอบรางวัลวิชาการมา เพิ่งเลิกน่ะ” จางเย่กล่าว
เถียนปินถาม “ได้ถ้วยไหม?”
จางเย่ยิ้ม “ได้สิ ไมค์เงินเป็นไงบ้าง?”
เถียนปินรู้ว่าเขากับต่งซานซานเป็นเพื่อนร่วมชั้นกัน “ถามถึงอาจารย์ซานซานใช่ไหม? ได้มาแล้วเหมือนกัน ข้างในเพิ่งมอบเสร็จ ตอนนี้กำลังพักติดตั้งอุปกรณ์กับจัดเวทีใหม่อยู่ อีกเดี๋ยวก็จะเป็นพิธีมอบรางวัลไมค์ทองแล้ว ถ่ายทอดผ่านอินเทอร์เน็ตด้วย นายก็ได้รับการเสนอชื่อคราวนี้ด้วยใช่ไหม? ไปเถอะ เดี๋ยวฉันพาไปหาที่นั่ง”
จางเย่ : “นายไม่ได้ถูกเสนอชื่อเหรอ?”
“ฉันไม่มีความสามารถขนาดนาย แค่ได้ตั๋วมาร่วมงานเฉย ๆ เรื่องฉันช่างมันเถอะน่ะ” เถียนปินหัวเราะหึหึกล่าว : “จริงสิ นิยาย ‘คนขุดสุสาน’ ของนายออกอากาศจบไปนานแล้วนะ ถึงเวลามีผลงานใหม่ อย่าลืมมอบสิทธิ์ออกอากาศให้ฉันนะ”
“แน่นอนอยู่แล้ว” จางเย่ไม่อิดออด
เมื่อมาถึงข้างใน ซึ่งเต็มไปด้วยผู้คนแออัดเนืองแน่น หอประชุมนี้ใหญ่กว่าสถานที่จัดพิธีมอบรางวัลทั้งสองแห่งที่จางเย่เคยเข้าร่วมจบไปอย่างยิ่ง ที่นั่งทั้งแถวบนแถวล่าง จุได้ราว ๆ หนึ่งพันคน ภายในนอกจากเหล่าสตาฟงานและบรรดาคนที่เป็นพิธีกรประกาศแล้ว ยังเห็นคนที่ท่าทางเป็นนักศึกษาอีกมากมาย
“เอ๋ จางเย่?”
“อ้าวเฮ้ย นี่มันอาจารย์จางน้อยไม่ใช่เหรอ?”
เจอเข้ากับบรรดาคนคุ้นเคย
หวังเสียวเหม่ย——ดีเจวิทยุสมัยอยู่สถานีวิทยุนครหลวง
พี่สาวโจว——พนักงานของสถานีวิทยุนครหลวง อดีตบรรณาธิการคนหนึ่งในออฟฟิศของจางเย่กับเถียนปิน
และยังมีเหล่าพิธีกรบางคนที่จางเย่เคยรู้จักสมัยอยู่สถานีโทรทัศน์ออนไลน์ที่เซี่ยงไฮ้
“อาจารย์จาง ไม่เจอนาน”
“เป็นไงบ้างช่วงนี้?”
“โอเคอยู่นะ แต่ก็ไม่ยิ่งใหญ่เท่าคุณหรอก”
“พอเหอะ ผมก็แค่คนว่างๆ เอ้อระเหยไปเรื่อย”
“เอ้อระเหยจนดังขนาดได้เรตติ้งอันดับหนึ่งของประเทศเนี่ยนะ?”
เพื่อนเก่าพบหน้า ยากนักจะไม่ตื่นเต้น โดยเฉพาะพี่สาวโจวกับเพื่อนร่วมงานเก่าหลาย ๆ คน ที่พากันเกาะแขนจางเย่พลางพูดคุยอย่างมีความสุข จางเย่ก็คุยเล่นสัพเพเหระกับพวกเขาอยู่นาน จนสุดท้ายเมื่อนัดเวลาว่างกินข้าวกันดิบดีแล้ว จางเย่จึงปลีกตัว เหลียวซ้ายแลขวาอยู่พักใหญ่ ในที่สุดก็เจอคนที่ตามหา จึงรีบสาวเท้าไปทางนั้น
“ซานซาน” จางเย่ทัก
เมื่อต่งซานซานผู้ซึ่งกำลังนั่งคุยกับเพื่อนอยู่ที่นั่งกลางแถวหันมา ก็ชูถ้วยรางวัลในมือขึ้นมา “เพิ่งมาเหรอ? งานไมค์ทองจบไปแล้วนะ”
จางเย่ตะลึง “ไมค์ทองก็มอบไปแล้ว?”
“ล้อเล่นน่ะ” ต่งซานซานหัวเราะเบา ๆ
“ถึงว่าสิ ตกใจหมด” จางเย่มองถ้วยรางวัลในมือเธอ หนึ่งปีก่อน เขาเองก็เคยคว้ารางวัลเดียวกันนี้ “ยินดีด้วยนะ กับรางวัลสุดยอดพิธีกรหน้าใหม่”
วันนี้ต่งซานซานแต่งกายเย้ายวนเป็นอย่างยิ่ง “ขอบใจนะ เพราะนายแท้ ๆ ”
จางเย่พูดอย่างอารมณ์ดี : “ฉันยังไม่ได้กินข้าวเลยเนี่ย เธอเลี้ยงมื้อค่ำหน่อยสิ”
“คนที่จะรับรางวัลไมค์ทองอย่างนาย จะให้คนได้รางวัลหน้าใหม่อย่างฉันเลี้ยงเนี่ยนะ?” ต่งซานซานจ้องมองเขาด้วยรอยยิ้มในแววตา “นายว่ามันจะเหมาะเหรอ?”
จางเย่ : “เหมาะแน่นอนสิ คิดว่าฉันคงไม่มีหวังเท่าไหร่หรอก”
“มันก็ไม่แน่ ปีนี้รายการของนายได้เรตติ้งที่หนึ่งทั้งสองรายการเลย ถูกบันทึกเป็นประวัติศาสตร์ทั้งนั้น รางวัลสุดยอดของวงการพิธีกรก็ควรจะมีนายด้วยสิ” พูดเสร็จ ต่งซานซานก็พลันนึกเรื่องหนึ่งขึ้นมาได้ จึงเข้าไปลากจางเย่ในทันใด “จริงด้วย เกือบลืมแน่ะ ไป ๆๆๆ จะพานายไปเจอคน”
จางเย่กระพริบตา “ใครกัน?”
“เจอแล้วนายก็รู้เอง” ต่งซานซานเอ่ยยิ้ม ๆ
จางเย่ไม่เข้าใจนัก ได้แต่เดินตามไป
ลัดเลี้ยวเบียดฝูงชนอยู่ครู่ ต่งซานซานก็พาจางเย่มาถึงโซนหนึ่งแถวหลังสุด เมื่อเพ่งดูตรงนั้นก็เห็นนักเรียนกลุ่มหนึ่ง ในกลุ่มยังมีหญิงชายวัยกลางคนอยู่ด้วยสองสามคน
ทางนั้นมองเห็นพวกเขา
จางเย่เองก็มองเห็นอีกฝ่าย
ซูหงเอี้ยนหัวเราะเบา ๆ ชี้มาที่เขา “จางเย่!”
จางเย่ตะลึง “ไอ้หยา อาจารย์ซู!”
ซูหงเอี้ยนยิ้มน้อย ๆ “ใช้ได้ ยังจำครูได้”
“พูดอะไรอย่างนั้นครับ ผมจะจำอาจารย์ไม่ได้ได้ยังไงกัน” จางเย่กล่าว
ซูหงเอี้ยน : “งั้นพอหลังจากเรียนจบแล้วทำไมไม่กลับมาเยี่ยมบ้างล่ะ? แม้แต่โทรศัพท์ก็ไม่มี ดีนะที่พวกครูยังจำเธอได้ ดูอย่างซานซานสิ อุตส่าห์โทรหาส่งข้อความมาวันครูทุกปี”
จางเย่หัวเราะแห้ง ๆ กล่าว : “ผมยังไม่ประสบความสำเร็จเลย ไม่กล้าไปพบหน้าอาจารย์หรอกครับ”
คนผู้นี้คืออาจารย์คาบวิชาภาษาและวัฒนธรรมของจางเย่กับต่งซานซานตอนสมัยเรียนอยู่ ม.การสื่อสารมวลชน สอนเกี่ยวกับทักษะพิธีกร พิธีกรสื่อสาร และยังเคยรับหน้าที่เป็นที่ปรึกษาของพวกเขาอยู่หนึ่งปี ดังนั้นถ้าถามว่าสมัยมหาวิทยาลัยจางเย่คุยกับอาจารย์คนไหนมากที่สุด ย่อมต้องเป็นอาจารย์ซูหงเอี้ยนนี่ล่ะ !
ด้วยวัยสี่สิบกว่า หากแต่เป็นอาจารย์ที่ดูดีมีระดับยิ่ง
นักเรียนที่อยู่ข้างหลังซูหงเอี้ยนได้ยิน ก็ต่างมองมาทางจางเย่อย่างตื่นเต้นประหลาดใจ พวกเขาเพิ่งจะรู้ว่า ที่แท้รุ่นพี่ดาราดังแห่งวงการบันเทิงของพวกเขานั้น เมื่อก่อนอาจารย์ซูเป็นคนฟูมฟักออกมา!
ซูหงเอี้ยนส่ายศีรษะกล่าว : “เธอน่ะ อย่ามาแก้ตัว อย่างเธอยังเรียกไม่ประสบความสำเร็จอีกหรือ? โด่งดังไปครึ่งแผ่นฟ้าแล้ว โดยเฉพาะกลอนนั่นเขียนได้ดีทีเดียว ชื่ออะไรนะ? ‘ลาแล้วเป่ยต้า’ ? ดูท่าทางเธอจะผูกพันลึกซึ้งกับเป่ยต้ายิ่งกว่าสถาบันเก่าเยอะเลยนะ”
“เปล่า ๆ นะครับ!” จางเย่รีบโบกไม้โบกมือปฏิเสธพัลวัน : “เดี๋ยวกลับไปผมก็ว่าจะเขียน ‘ลาแล้วม.สื่อฯ’ อยู่พอดีเลย ! พรุ่งนี้จะส่งให้อาจารย์นะครับ!”
ซูหงเอี้ยนหัวเราะ : “ช้าไปแล้วย่ะ”
ต่งซานซานหัวเราะ
นักเรียน ม. สื่อฯ เองก็หัวเราะ
หยอกล้อเล่นเสร็จ ซูหงเอี้ยนมองดูจางเย่ มองอยู่เนิ่นนานสักพัก จึงกล่าว : “สองปีมานี้ครูเห็นผลงานเธอหมดแล้ว เธอเป็นนักเรียนของครู ครูย่อมสนใจติดตามเธอมากเป็นธรรมดา พูดตามตรง ครูคิดไม่ถึงเลยจริง ๆ พวกครู ม. สื่อฯ คนอื่น ๆ ที่เคยสอนเธอก็ไม่คาดคิด บางทีในห้องพักครูทุกคนยังคุยกันเรื่องเธอขึ้นมาบ่อย ๆ คิดถึงชั้นเรียนพวกเธอในปีนั้น นักเรียนที่เงื่อนไขดีกว่าพวกเธอมีมากนัก ในแง่ผลการเรียน แต่ไหนแต่ไรเธอก็อยู่รั้งท้าย ในแง่รูปลักษณ์หรือเงื่อนไขด้านอื่น ๆ เธอก็ด้อยที่สุดในชั้น ที่สำคัญคือยังดื้ออีกต่างหาก ปีนั้นครูยังจำได้ชัดอยู่เลย ตอนเธอเพิ่งเข้าเรียนใหม่ ๆ อาจารย์คาบอังกฤษให้นักเรียนทุกคนตั้งชื่อเป็นภาษาอังกฤษ ปรากฏว่าเธอไม่ทำ สุดท้ายก็ทำให้อาจารย์อังกฤษโกรธจนไม่สอนต่อแล้ว ตอนหลังไปฟ้องทางสาขา เธอก็ยังยืนกรานไม่ขอโทษอาจารย์แน่นอน จนครูต้องไปเกลี้ยกล่อมให้เลิกถือสาเธอ”
ต่งซานซานกล่าวอย่างขบขัน : “ตอนนี้เขาก็ยังเหมือนเดิมค่ะ ตอนอยู่สถานีออนไลน์เซี่ยงไฮ้ เพื่อนร่วมงานให้เขากรอกชื่อลงในแบบฟอร์มเป็นภาษาอังกฤษ จางเย่ก็ด่าซะเปิง”
นักศึกษาหลายสิบของ ม.สื่อฯที่อยู่ข้างหลังต่างเงี่ยหูฟังอย่างใจจดใจจ่อ เรื่องราวในอดีตของจางเย่นั้น พวกเขาก็เพิ่งจะได้รู้เป็นครั้งแรก ได้ฟังแล้วก็ต้องใจเต้นไม่เป็นส่ำ!
คนอย่างนี้ ก็เรียนจบด้วย?
คนอย่างนี้ ก็ยังเป็นดาราได้อีก?
ซูหงเอี้ยนหอบขำไม่หยุด กล่าว : “ดังนั้นครูก็เลยงงสิ คนในชั้นเรียนเก่งกว่าเธอมีตั้งเยอะ ไป ๆ มา ๆ สุดท้ายกลับเป็นเธอที่พุ่งทะยาน เด็กคนอื่นๆที่พวกเราดูว่ามีแววในทีแรก บ้างก็อยู่สถานีวิทยุ ทำงานเป็นผู้ช่วยจิปาถะ ที่หนักกว่าคือออกจากวงการนี้ไปเลย ไม่กลับมาทำงานเกี่ยวกับพิธีกรสื่อสารอีกต่อไป ดังนั้นเรื่องพวกนี้ คนเราไม่แน่ไม่นอนจริง ๆ ”
จางเย่กล่าวประจบ : “ที่ผมมีทุกวันนี้ ก็เพราะอาจารย์สอนมาดี”
ซูหงเอี้ยนโบกมือ : “พอเลยเธอ หึหึ นักเรียนดื้อด้านอารมณ์ร้อนอย่างเธอ ครูสอนก็ไม่เกิดหรอก รู้ไหม? แค่เธอเข้าสู่วงการสองปีมานี้ ก็โดนพวกคนที่เธอเคยไปล่วงเกินหลายคนพูดแขวะมาทาง ม.สื่อฯ หมดเลยว่า ——‘ไม่น่าให้เธอเรียนจบแต่แรก’ คำพวกนี้ ครูได้ยินมาไม่ต่ำกว่าห้าครั้งแล้ว เธอบอกมาดีกว่าว่าเธอไปล่วงเกินคนไว้มากเท่าไหร่ ก็นึกว่าเธอแค่อารมณ์ร้อนสมัยเรียน เข้าสังคมไปแล้วคงค่อย ๆ เปลี่ยนแปลง ที่ไหนได้ผ่านไปตั้งสองปีแล้ว ความอารมณ์ร้อนไม่เพียงไม่ลดลง ยังจะยิ่งมากขึ้น เธอนี่นะ”
มหาวิทยาลัยสื่อสารมวลชนเป็นสถาบันระดับสูงที่ขึ้นชื่อเรื่องสาขาพิธีกรสื่อสารที่สุดของประเทศ คนทำงานด้านพิธีกรในวงการมากมายล้วนเรียนจบจากที่นี่ ทั้งยังมีเส้นสายนับไม่ถ้วน ดังนั้นแหล่งข่าวของซูหงเอี้ยนย่อมมีมากเป็นธรรมดา
สมัยก่อนเมื่ออยู่ต่อหน้าอาจารย์ จางเย่ถือว่านบนอบอยู่ในโอวาทเป็นอย่างยิ่ง อาจารย์พูดยังไง เขาก็น้อมฟังโดยดี แต่จะทำตามหรือไม่นั่นก็อีกเรื่อง
“เอาล่ะ ตอนนี้เธอก็ดังแล้ว” ซูหงเอี้ยนพูดพลางยิ้มน้อย ๆ “ถึงขั้นตอนจะไม่น่าประทับใจเท่าไหร่ แต่ผลลัพธ์ก็ยังดี” แล้วจึงชี้ไปที่บรรดาเด็กๆที่อยู่ด้านหลัง “พวกนี้คือนักเรียนที่ครูดูแลในปีนี้ เป็นรุ่นน้อง ม.สื่อฯเธอทั้งนั้น”
“รุ่นพี่!”
“สวัสดีรุ่นพี่!”
“รุ่นพี่มาแลกไอดีแชทกันเถอะ!”
“รุ่นพี่ ขอเบอร์หน่อยได้รึเปล่า?”
เหล่ารุ่นน้องชายหญิงต่างส่งเสียงเจี๊ยวจ๊าวขึ้นมา ได้เจอจางเย่ พวกเขายิ่งตื่นเต้นมาก
ซูหงเอี้ยนมองจางเย่และต่งซานซาน กล่าว : “ครูเคยแนะนำซานซานกับพวกเขาไปแล้ว คราวหลังนักเรียนครูมีเรื่องต้องการความช่วยเหลือ ครูอาจจะต้องขอร้องพวกเธอสองคนนะ”
จางเย่กล่าวอย่างเริงร่า : “นั่นยังต้องให้พูดอีกหรือครับ อาจารย์เชิญเรียกใช้ตามสบายเลย!”
ซูหงเอี้ยนหัวเราะสดใส : “ดี พูดแล้วนะ”








[Go To Next Chapter]( ./31.md)