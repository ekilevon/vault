##บทที่ 830 ขอจางเย่ช่วย!
บนมือถือ
เสียงข้อความในกลุ่มแชทดังวุ่นวาย
เฉินกวง : “ผู้กำกับจางดังเรื่องไม่มีเพื่อน”
เสี่ยวตง : “เมื่อก่อนว่ากันว่าชื่อเสียงของจางเย่ไม่ดี ฉันยังแอบสงสัยนะ ที่แท้ข่าวลือไม่ปลอมแฮะ แถมยังยิ่งกว่าที่คิดอีก? อาจารย์จาง ฉันอยากรู้มากเลยล่ะค่ะ สองปีมานี้คุณทนอยู่ได้ไงเนี่ย?”
ฟ่านเหวินลี่ : “ฮา”
จางเย่พิมพ์ตอบอย่างหน้าไม่อาย : “ผมก็ไม่รู้เหมือนกัน มีหลายคนที่มักจะหมั่นไส้ผม พวกชอบหาเรื่อง กลั่นแกล้งรังแกผมอยู่นั่นแหละ ผมนี่เคืองเลย!”
หนิงหลันพูดไม่ออก : “แต่ทำไมฉันเห็นเป็นนายนั่นแหละที่รังแกคนอื่นล่ะ?”
จางเย่ : “......”
เฉินกวง : “ฮ่าๆๆๆๆ!”
ฟ่านเหวินลี่ส่งอิโมจิมองบน “ใครจะรังแกนายได้ผู้กำกับจาง! ตอนนี้คนในวงการตั้งเท่าไหร่ที่ได้ยินชื่อนายแล้วต่างหนีกันเป็นแถว!”
จางเย่อึ้ง : “พอเหอะนะ”
เลี่ยวเฮ่อหนาน : “เหวินลี่พูดถูกเผง อาจารย์เสี่ยวเหอที่อยู่สถานีเจ้อเจียงก็เป็นถึงพิธีกรชั้นยอดในวงการแล้ว เมื่อวานฉันเพิ่งคุยโทรศัพท์ไป รายการใหม่เธอยังต้องเปลี่ยนผังเลย จากช่วงไพรม์ไทม์วันศุกร์ไปเป็นศุกร์ดึกแทน หลังสามทุ่มค่อยฉาย เพื่อที่จะหนีห่าง ‘ปลายลิ้น’ ของนาย แม้แต่โทรทัศน์ดาวเทียมใหญ่อย่างสถานีเจ้อเจียงยังต้องหนีคมหอกของ ‘ปลายลิ้น’ สถานีอื่นคงไม่ต่าง”
ฮั่วตงฟาง : “รายการของผมกับเหล่าฟ่านก็หายนะพอกัน”
จางเย่รู้สึกผิดเล็กน้อย ถึงแม้ว่าเขาจะไม่ชอบ ‘ออกมาเต้น’ สักเท่าไหร่ และอคติกับ CCTV1 รวมถึงสวีอี้เผิงและเฉินเหยี่ย แต่กับดาราระดับ A อย่างฮั่วตงฟางแล้วกลับไม่มีเจตนาใดๆ ถึงแม้จะเคยพบหน้าครั้งหนึ่ง แต่ทั้งสองก็ไม่ได้เกลียดอะไรกัน
ฟ่านเหวินลี่ : “เหล่าฮั่ว เดี๋ยวสบโอกาสพวกเรารุมเขาเลยนะ”
ฮั่วตงฟางหัวเราะ : “ต้องจัด”
จางเย่เถียงไม่ออก
ตอนนี้เอง หนิงหลันเอ่ย : “จางเย่ คราวหน้าถ้ามีรายการเจ๋งๆอย่างนี้อีก จะให้ดีขอเป็นรายการวาไรตี้ อย่าลืมเหลือที่ให้ฉันด้วยนะ ฉันมีน้องชายคนหนึ่งอยู่สังกัดเดียวกัน เป็นรุ่นน้องที่ค่อนข้างสนิท แต่ไม่มีโอกาสเหมาะให้สักที”
จางเย่คิดอยู่ครู่ แล้วกล่าว “ตกลงครับ แต่ผมคิดว่าคงยังไม่ได้ทำรายการวาไรตี้ไปสักพักแหละ”
หนิงหลัน : “ไม่รีบหรอก เรื่องภายภาคหน้าทั้งนั้น ไว้ค่อยคุยกันอีกที”
จางเย่ : “ตกลง”
ทันใดนั้น ตงจื่อเอ่ย : “อาจารย์จาง ฉันเองก็ต้องขอความช่วยเหลือจากคุณค่ะ”
จางเย่ : “เรื่องอะไรเหรอ?”
ตงจื่อส่งอิโมจิหน้าแดง กล่าว : “ฉันมีหลานชายคนหนึ่ง ที่จริงก็อายุน้อยกว่าฉันไม่เท่าไหร่ ปีนี้ขึ้นม.ปลายปีสามแล้ว ปีหน้าว่าจะสอบเข้าม.ดังของเมืองหลวง ซึ่งไม่มีที่อื่นนอกจากเป่ยต้าไม่ก็ชิงหัว ฉันไปถามหลายคนแล้วก็ไม่ได้ความ คุณเป็นรองศาสตราจารย์เป่ยต้า พอมีวิธีไหมคะ?”
จางเย่กล่าวจริงจัง : “คะแนนเป็นไงบ้าง?”
ตงจื่อว่า : “คะแนนดีมากเลยค่ะ แต่บ้านเขาอยู่เมืองแถบตะวันตกเฉียงเหนือ ที่นั่นจำกัดการรับเด็กเข้าทั้งเป่ยต้าชิงหัว ให้โควตาน้อยมาก ดังนั้นถึงคะแนนเขาจะเป็นอันดับต้นๆก็ไม่แน่ว่าจะเข้าได้”
จางเย่ถามอีก “งั้นเขาอยากเข้าสาขาอะไร?”
ตงจื่อ : “วิทยาศาสตร์สาขาอะไรก็ได้หมดเลยค่ะ ขอแค่เข้าเป่ยต้าชิงหัวได้ก็พอ”
จางเย่เข้าใจแล้ว “ตกลง ไม่เจาะจงสาขาก็ได้ ขอแค่ปีหน้าคะแนนสอบเข้าเขาผ่านเกณฑ์เป่ยต้าได้ ผมจะคุยกับทางเป่ยต้า ให้คณะเหลือที่ไว้ให้เขาสักที่ ไม่ต้องดูโควตาจำนวนรับเข้าตามพื้นที่”
ตงจื่อส่งอิโมจิรูปหัวเราะร่ามา “ขอบคุณมากเลยค่ะ!”
จางเย่ : “เรื่องเล็ก”
ตงจื่อ : “เรื่องไม่เล็กเลยค่ะ ฉันถามไปหลายต่อหลายคนแต่ไม่มีหนทางเลย”
จางเย่ : “ก็ยังต้องขึ้นอยู่กับคะแนนเขานะ ทำคะแนนผ่านเกณฑ์ให้ได้ ไม่งั้นคำพูดผมก็ช่วยไม่ได้หรอก” ถ้าหากคะแนนไม่ผ่านเกณฑ์ แล้วไม่มีรายชื่อนอนรออยู่ในระบบล่ะก็ ต่อให้เป็นคำแนะนำของจางเย่ก็ไม่มีประโยชน์ ฝ่ายทะเบียนรับนักศึกษาใหม่เป่ยต้าคงไม่ยินยอมขนาดนั้น
ชื่อจริงของตงจื่อนั้นจางเย่ไม่ทราบ ทว่าทุกคนต่างเรียกเธอว่าตงจื่อหรือไม่ก็ตงตง นี่เป็นเพียงชื่อในวงการของเธอ นี่คือดาราสาวที่ชื่อเสียงดังยิ่งกว่าจางเย่ มีรายชื่ออยู่ในทำเนียบดาราระดับ B แถวบน สูงกว่าจางเย่ไปสองสามอันดับ อายุน่าจะพอๆกับจางเย่ อาจจะมากกว่าเขาเล็กน้อยด้วยซ้ำ แต่ใบหน้าอวบอิ่มน่าประทับใจของตงจื่อ ดูแล้วหน้าเด็ก เหมือนวัยรุ่นแรกแย้ม ในวงของเธอมีอยู่สามคนด้วยกัน เป็นหนึ่งในวงไอดอลชื่อดังที่สุดแห่งการบันเทิงในประเทศ มีงานหลักมากมาย ไม่ว่าจะเป็น การร้อง การเต้น แสดงหนัง แสดงละคร และยังทำการกุศล ดูเหมือนพวกเธอจะทำหมดทุกสิ่ง แม้ว่าจะร้องเพลงได้ธรรมดา การแสดงเฉยๆ เต้นงั้นๆ แต่ไอดอลวงนี้รูปร่างหน้าตาสวยมาก ซึ่งมากพอจะทำให้พวกเธอประสบความสำเร็จ บวกกับการทุ่มงบโปรโมทไม่อั้นของทางค่าย วงของตงจื่อจึงดังในประเทศอย่างยิ่ง และยังมีชื่อเสียงในเอเชียด้วยเช่นกัน กลุ่มแฟนคลับส่วนใหญ่เต็มไปด้วยผู้ชาย ทว่าผู้หญิงก็นับไม่ถ้วน!
หน้าตาดีก็ได้เปรียบสิ!
จางเย่นึกอิจฉา ดูแต่ละคนสิ ไหนเลยจะต้องค่อยๆไต่เต้าขึ้นมาอย่างยากเย็นเช่นตน?
เขาอิจฉาดาราไอดอลเหล่านั้น แต่ใครจะรู้ว่า ดาราวงไอดอลเหล่านั้นกลับอิจฉาจางเย่เป็นพิเศษเสียแทน อย่างเช่นวงของตงจื่อ ในใจพวกเธอต่างรู้ดีว่า ต่อให้ตนเองพยายามแค่ไหน ทำงานหนักเพียงใด ชื่อเสียงสูงเท่าไหร่ ความรู้สึกส่วนใหญ่ที่แฟนคลับมีต่อพวกเธอก็แค่เพียงชื่นชมและคลั่งไคล้เท่านั้น ไม่อาจพัฒนาเป็นความเคารพและเทิดทูนได้อย่างที่แฟนคลับของจางเย่มีต่อจางเย่——สิ่งเหล่านี้ไม่อาจแลกมาได้ด้วยรูปร่างหน้าตา!
และนี่ก็เป็นเหตุผลที่จางเย่ถูกเชิญเข้า ‘กลุ่มแชทดาราแก๊งคนบ้า’ ซึ่งน้อยนักที่จะเพิ่มสมาชิกใหม่ อีกเหตุผลก็คือ จางเย่ได้สำเร็จถึงจุดสูงสุดแล้วอย่างแท้จริง ต่อให้คนส่วนใหญ่ในกลุ่มมีอันดับชื่อเสียงอยู่สูงกว่าจางเย่ก็ตาม แต่กลับไม่มีใครกล้าดูเบาเขา แม้จะเป็นเหล่าดาราพวกที่ลำพองและทะนงตัวที่สุดก็ยังต้องยอมรับ จางเย่ทำอะไรมาตั้งมากมาย และล้วนเป็นเรื่องที่พวกเขาทำไม่ได้จริงๆ!
เช่นเทรางวัล!
เช่นต่อยหัวหน้า!
เช่นฟ้องร้อง CCTV!
เช่นด่า SARFT!
แต่ทั้งที่ทำขนาดนั้น จนถึงสุดท้ายกลับไม่มีใครทำอะไรเขาได้ นี่ไม่ใช่พรสวรรค์อย่างหนึ่งหรอกหรือไร? และด้วยพรสวรรค์เช่นนี้ในสายตาของดาราทั้งวงการบันเทิงแล้ว มันช่างแหกกฎสวรรค์!
ดาราระดับ A คนหนึ่งกล่าว : “รับคนใหม่เหรอ?”
สุดยอดดาราระดับ B คนหนึ่ง : “นี่มันจางเย่ไม่ใช่เหรอ?”
“ยินดีต้อนรับ!” คนที่พูดเป็นผู้กำกับชื่อดังระดับ B คนหนึ่ง
ในกลุ่มนี้ไม่มีคนธรรมดาอยู่เลย แม้แต่เฉินเหยี่ยผู้เป็นถึงพิธีกรเวทีคืนส่งปีนั่นก็ไม่มีคุณสมบัติเข้ากลุ่ม หากสมาชิกในกลุ่มเป็นคนธรรมดาสิแปลก อย่างเช่นผู้กำกับใหญ่คนนี้ จางเย่ก็เคยได้ยินชื่อเสียงอันเลื่องลือมาก่อน ไม่คิดเลยว่าอีกฝ่ายจะออกมากล่าวต้อนรับตนเอง งานผู้กำกับปกติมักอยู่เบื้องหลัง จางเย่เองก็เคยผ่าน ย่อมเข้าใจดีว่าผู้กำกับเบื้องหลังที่ขึ้นทำเนียบดาราระดับ B ได้จำต้องชื่อเสียงมหาศาลเพียงใด แม้ว่าผู้กำกับคนนี้จะถ่ายทำละครบ้าง หรือบางครั้งก็กำกับเองและแสดงเป็นตัวเอกเองด้วย แต่ไม่ต้องสงสัยเลยว่า ชื่อเสียงของเขานั้นมาจากการกำกับภาพยนตร์มากที่สุด นี่คือสุดยอดผู้กำกับชื่อดังที่สุดหนึ่งในห้าของวงการบันเทิงในประเทศ ด้วยคุณสมบัติเต็มเปี่ยม หนึ่งในห้าของคนในกลุ่มนี้เคยร่วมงานกับเขา และมีดาราถึงหนึ่งในสิบที่เขาเป็นคนปั้นมากับมือ
ล้วนแต่เป็นดาราใหญ่กันทั้งนั้น!
ตงจื่อ : “อาจารย์จางยังไม่มีสังกัดรึเปล่าคะ?”
จางเย่ : “ยังไม่มีครับ”
ตงจื่อ : “ค่ายของพวกเราไม่เลวนะ มีคนให้ฉันมาถามคุณด้วย ลองคิดดูหน่อยไหมคะ?”
จางเย่ : “ขอโทษด้วยนะครับ ตอนนี้ยังไม่มีแผนนี้น่ะ อยู่คนเดียวอิสระกว่า อีกอย่างผมว่าค่ายที่กล้ารับผมไว้คงมีไม่มากนักหรอก”
เลี่ยวเฮ่อหนาน : “กระทั่งผู้จัดการก็ไม่มีเหรอ?”
จางเย่ : “ตอนนี้ไม่มี”
เลี่ยวเฮ่อหนานพูดไม่ออก : “คุณนี่ช่าง……”ไม่พูดประโยคหลังต่อ
เฉินกวงช่วยเขาพูด “เขาไม่เคยทำตามชาวบ้านมาแต่ไหนแต่ไรอยู่แล้ว ผมกับเหวินลี่ชินแล้วล่ะ”
ตงจื่อ : “แต่อาจารย์จางก็อิสระนะ ไม่เหมือนอย่างพวกเรา ทั้งรับภาระทั้งห่วงหน้าพะวงหลัง ไม่อิสระเท่าอาจารย์จาง อิจฉาจัง”
จางเย่กล่าว : “ผมก็อิสระอยู่หรอก แต่ต้องทำอะไรเองหมดทุกอย่างเลย หางานเอง เซ็นสัญญาเอง เวลาเกิดเรื่อง ก็รับความเสี่ยงเองเต็มๆ ไม่เหมือนพวกคุณที่มีต้นสังกัดช่วยจัดการช่วยวางแผนให้ ทางผมมีเรื่องให้วุ่นเยอะเลย ในทางกลับกันก็ไม่สะดวกเหมือนพวกคุณ”
ฟ่านเหวินลี่ : “แต่ละอย่างก็มีข้อดีแหละ แต่ยังไงก็ขอแนะนำให้นายหาผู้จัดการสักคนมาช่วยจัดการธุระให้นะ ไม่จำกัดอิสระนายเลย จะเป็นคนสนิท หรือเพื่อนนายก็ได้ ขอแค่ไว้ใจได้ก็พอ ตอนที่ฉันเพิ่งเดบิวต์ ก็เป็นน้องสาวฉันนี่แหละที่ช่วยจัดการธุระพวกนี้ให้”
จางเย่ยิ้มเฝื่อน “ประเด็นคือผมไม่มีคนให้เลือกน่ะสิ ค่อยว่าละกัน”
ผู้จัดการ?
เรื่องนี้อาจต้องคิดให้ดี ยังไงซะก็ไม่เกี่ยวกับต้นสังกัด ตราบใดที่จางเย่จ้างมาเอง จางเย่ก็คงไม่ถูกจำกัดด้วยเรื่องต่างๆ แต่ปัญหาการคัดคนนั้นเป็นอีกเรื่องหนึ่ง ก่อนอื่นต้องไว้ใจได้——เท่านี้ก็จ้างคนนอกที่ไม่รู้จักไม่ได้แล้ว ทั้งต้องมีความสามารถ มีประสบการณ์สูง และยังต้องมีเวลา คิดไปคิดมาในวงเพื่อนสนิทเขาแล้ว ก็มีแต่เหราอ้ายหมิ่นที่พอจะเข้าเงื่อนไข แต่ยัยเจ๊เหรานี่ก็ตัวแสบ ตอนแรกบอกขอฝากเฉินเฉินไว้ให้เขาดูแลอย่างมากแค่เดือนเดียว นี่แม่*ปาเข้าไปครึ่งปีแล้วคุณหล่อนก็ยังไม่กลับมา แล้วก็ไม่รู้ว่าไปทำธุระด่วนอะไร ทำให้จางเย่ได้แต่กัดฟันกรอด
คุยต่ออีกพัก จางเย่จึงกล่าว : “ผมออฟไลน์ก่อนล่ะ ตอนค่ำมีพิธีประกาศรางวัล ต้องไปเตรียมตัวแล้ว”
“รางวัลรายการโทรทัศน์ยอดเยี่ยมใช่ไหม?”
“ ‘ปลายลิ้น’ น่าจะไม่มีปัญหา”
“โชคดี”






[Go To Next Chapter]( ./28.md)