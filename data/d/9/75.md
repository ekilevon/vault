##บทที่ 878 เซี่ยงเซิง ‘ทุกอย่างดีหมด’!
ตอนนี้ในเวยป๋อกำลังคึกคักกันสุดขีด!
“โว้ว เริ่มแล้ว!”
“รีบไปดูแมงโก้ทีวีเต้นเปิดเวทีเร็ว! สุดยอดไปเลย!”
“เจ้อเจียงทีวีก็ไม่เลว!”
“ของ BTV เฉยๆ เอฟเฟคเวทีไม่ดีอะไรขนาดนั้น!”
“แมงโก้ทีวีใส่เอฟเฟคแบบโคตรจัดเต็ม! รวยจริง! เวทีนี่แทบจะพอๆ กับของคืนส่งปี CCTV อยู่แล้วมั้ง? อลังการงานสร้างเป็นบ้า!”
“หูหนานสิแจ่มสุด!”
พอเริ่มถ่ายทอดสด ชาวเน็ตก็แห่กันคอมเมนต์
มีบางคนถึงขนาดเปิดดูรายการคืนส่งปีทีเดียวหลายช่อง แล้วคอมเมนต์ภาพรวมของแต่ละแห่งเอาไว้!
……


วันนี้ที่บ้านจางเย่จัดเลี้ยงรวมญาติ
บรรดาญาติๆ มากันเกือบครบแล้ว
ยายเอ่ยถาม “ทำไมเย่น้อยยังไม่ออกมาอีกล่ะ?”
ตาหัวเราะพลางกล่าว “จะรีบไปไหน เพิ่งการแสดงแรกอยู่เลย”
“การแสดงของเย่น้อยอยู่ลำดับที่หกน่ะ” แม่ยกน้ำชามาเสิร์ฟ “อีกเดี๋ยวก็ถึงแล้ว”
เฉินเฉินจ้องทีวีตาไม่กะพริบ
น้องสามนั่งนวดขมับอยู่ข้างๆ เฉินเฉิน กล่าวอย่างตื่นเต้น “พี่ชายมาเร็วๆ สิ! รีบออกมาสิ!”
……


สถานีโทรทัศน์นครหลวง
สักแห่งหนึ่งข้างหลังเวที สตาฟกำลังวิ่งไปวิ่งมาให้วุ่นวาย
“เร็วเถอะครับอาจารย์จาง!” ใครคนนั้นเร่งเป็นรอบที่สี่ “การแสดงที่สองแล้วนะครับ! เหลืออีกแค่สิบห้านาทีแล้ว!”
จางเย่ที่กำลังง่วนอยู่ไม่แม้แต่จะหันมอง “ใกล้เสร็จแล้ว!”
เหยาเจี้ยนไฉเองก็ร้อนใจอยู่ข้างๆ “ถ้าไม่ทันก็ย้ายไปไว้หลังๆ ไหม? ให้เราแสดงเป็นรายการที่สิบเป็นไง? หรือไม่ก็ที่สิบห้า?”
สตาฟคนนั้นกล่าว “ไม่ได้ครับ หน้างานเซตไว้หมดแล้ว ถ้าเปลี่ยนทางนี้ได้ปั่นป่วนทั้งหมดแน่!”
จางเย่เคยชินกับสถานการณ์เช่นนี้แล้ว “ไม่ต้องรีบ เดี๋ยวก็เสร็จ”
……


เริ่มการแสดงที่สอง
จากนั้นก็เป็นการแสดงที่สาม ที่สี่
เหล่าผู้ชมในอินเทอร์เน็ตต่างพากันแสดงความคิดเห็น
“ปีนี้ทุกสถานีทุ่มสุดตัวเลยจริงๆ!”
“เหลียวหนิงผู้ยิ่งใหญ่! สตาร์คิงปรากฏตัวแล้ว! ฮ่าๆๆ!”
“ถึงเพลงนี่จะเก่าแล้ว แต่ให้ฟังอีกกี่ครั้งก็ยังไม่พออยู่ดี!”
“เหลียวหนิงทีวีคงได้เรตติ้งที่หนึ่งแล้วแบบนี้!”
“ตงฟางทีวีก็ไม่แย่นะ การแสดงที่สี่เป็นละครตลกล่ะ! ฮ่าๆๆๆ รีบไปดูเร็ว ฉันแนะนำอย่างแรง ฮามาก ดีกว่าละครตลกของคืนส่งปี CCTV นิดหน่อยด้วยซ้ำ!”
“เห็นเซี่ยงเซิงของคืนส่งปีเจ้อเจียงรึยัง? กำลังฉายเลย แต่รู้สึกไม่ค่อยเท่าไร นักแสดงเซี่ยงเซิงสองคนนี้เมื่อห้าหกปีก่อนก็ฮิตอยู่หรอก แต่ตอนนี้ไม่ไหวแล้ว ทำไมพวกนักแสดงเซี่ยงเซิงที่ว่าดี พอขึ้นเวทีคืนส่งปีแล้วถึงไม่รอดสักรายกันนะ?”
“ช่วยไม่ได้ หลายปีมานี้เซี่ยงเซิงตกต่ำ ติดอยู่ตรงคอขวดนานแล้ว แล้วเซี่ยงเซิงคืนส่งปีนี่ก็พูดยากมาก จะเป็นหัวข้อไร้สาระ ไม่ขำ ไม่มีเนื้อหาสรรเสริญแผ่นดินเกิดก็ไม่ได้ เวทีนี้ต้องสง่างาม ต้องใช้ศิลปะในการพูดสูง เซี่ยงเซิงของจางเย่กับเหยาเจี้ยนไฉที่ผ่านมาก็น่าฟังอยู่หรอก แต่ถ้าต้องขึ้นเวทีคืนส่งปีมันก็งั้นๆ นายเคยฟังจางเย่พูดเซี่ยงเซิงของแท้บ้างไหมล่ะ?”
“ไปดูตงฟางทีวีกันเถอะ ใกล้จะถึงไฮไลต์แล้ว!”
“จริงเหรอ? ไปสิๆ”
“ฉันไม่ไปหรอก ให้ตายก็จะรอดูเซี่ยงเซิงคืนส่งปี BTV!”
“ใช่ ใกล้ถึงตาจางเย่กับเหยาเจี้ยนไฉแล้ว! ฉันรู้สึกเสมอว่า จางเย่จะไม่ทำให้ฉันผิดหวัง!”
“ฉันกลับไม่ค่อยหวังเท่าไร”
“เหมือนกัน แวะดูสักแป๊บก่อน ไม่ไหวค่อยเปลี่ยนช่อง”
“ไม่รู้ว่าวันนี้มีคนรอหัวเราะเยาะจางเย่ตั้งเท่าไร ถ้าเขาพูดเซี่ยงเซิงได้ไม่ดี เป็นต้องถูกคนนับไม่ถ้วนมาตามมาซ้ำเติมแน่! ใครให้อาจารย์จางล่วงเกินคนไว้มากมายขนาดนี้เล่า ถึงมีแต่คนรอให้เขาพลาด!”
เวลานี้ ช่อง BTV ดำเนินการแสดงมาถึงรายการที่ห้าแล้ว
“เร็วเข้า! รายการถัดไปแล้ว!”
“กังวลจัง ขออาจารย์จางเย่อย่าเอาชื่อเสียงทั้งชีวิตมาทิ้งที่เวทีนี้เลย!”
“ไม่ว่าจะเป็นคืนส่งปี CCTV หรือคืนส่งปีท้องถิ่น ขอแค่เป็นเวทีคืนส่งปี ก็ล้วนเป็นสุสานของเหล่านักแสดงเซี่ยงเซิงทั้งนั้น มากี่คนก็พัง กี่คนก็ยอมแพ้ มันเป็นเรื่องปกติไปแล้ว ต่อให้เป็นจางเย่ก็ไม่มีประโยชน์ เขาไม่รู้วิธีพูดเซี่ยงเซิงรูปแบบงานฉลองด้วยซ้ำ!”
“ไม่ต้องไปดูหรอก!”
“ฮ่าๆ ดูเหลียวหนิงหนิงทีวีดีกว่า”
“ถ้าจางเย่ด่าคนยังพอจะน่าดู แต่ไม่ด่าคน? ใครจะไปดู!”
……


สถานีโทรทัศน์นครหลวง
ฉางเสี่ยวเลี่ยงกดวิทยุสื่อสารกรอกคำพูดลงไป “เสร็จหรือยัง?”
คนฝั่งนั้นตอบกลับมา “อาจารย์จางเสร็จแล้วครับ! กำลังไปด้านหน้า!”
“เร็วหน่อย! ถึงตาพวกเขาแล้ว!” ฉางเสี่ยวเลี่ยงเสียงดัง
เวลานี้ เพลงการแสดงรายการที่ห้าบนเวทีจบลงแล้ว ทางฝั่งเวทีรายการภาษาปรากฏเงาร่างของจางเย่กับเหยาเจี้ยนไฉอย่างทันเวลาฉิวเฉียด
เมื่อเห็นพวกเขา ทีมงานสถานี BTV ในห้องส่งต่างพากันถอนหายใจโล่งอก
หูเฟยเช็ดเหงื่อ “ในที่สุดก็มาแล้ว!”
เสียวหลวี่กล่าวเสียงสั่นด้วยความผวา “ทำคนตกใจแทบตาย!”
เหยาเจี้ยนไฉก็หอบแฮ่ก รีบสูดหายใจให้หายเหนื่อย
กล้องแพนไปทางพิธีกร
ต่งซานซานในชุดงานฉลองสีแดงสดกล่าวด้วยใบหน้ายิ้มแย้ม “สำหรับรายการต่อไป เชื่อว่าท่านผู้ชมทางบ้านหลายท่านคงจะรอคอยกันมานานแล้ว”
พิธีกรชายยิ้มรับ “ใช่แล้วครับ รายการนี้พลาดไม่ได้เลย”
ต่งซานซาน “ท่านผู้ชมรอจนกระวนกระวายแล้วนะคะ”
พิธีกรชาย “งั้นพวกเราก็รีบยกเวทีนี้ให้กับสองท่านนี้เลยดีกว่าครับ”
ต่งซานซานประกาศ “ลำดับต่อไปขอเชิญทุกท่านรับชมเซี่ยงเซิง ‘ทุกอย่างดีหมด’ โดยนักแสดง จางเย่และเหยาเจี้ยนไฉได้ ณ บัดนี้ค่ะ!”
กล้องตัดภาพสลับทันที!
เมื่อบรรดาชาวเน็ตที่เฝ้าหน้าจออยู่ได้ยินก็ตะลึง!
“ชื่อหัวข้อว่าอะไรนะ?”
“ ‘ทุกอย่างดีหมด?’ ”
“เชี่ย จางเย่จะพูดเซี่ยงเซิงตามแบบแผนจริงสิ?”
“แค่ชื่อก็ฟังไม่ขำแล้วนะ!”
“จบแล้ว ลางไม่ดีเลยฉัน!”
“ ‘ทุกอย่างดีหมด?’ ทำไมฉันนึกถึง ‘ทั้งวงศ์วาน’ ของพวกถังต้าจางที่คืนส่งปี CCTV ขึ้นมาล่ะ? ถ้าเป็นแบบนี้ก็ไม่มีความหมายสิ!”
“รู้ยังล่ะทีนี้? นี่แหละเซี่ยงเซิงคืนส่งปี เหมือนกันหมด ต้องพูดงี้กันหมด!”
“เฮ้อ ไม่อยากหวังแล้ว!”
“ทำไมเป็นแบบนี้ล่ะ? อาจารย์จาง ไม่เอานะ!”
เสียงกังขาของชาวเน็ตยิ่งดังขึ้นไปอีก!
ที่บ้าน
เมื่อพ่อกับแม่ได้ยินหัวข้อเซี่ยงเซิงที่ลูกชายตนจะพูด ต่างก็อึ้งงันกันเล็กน้อย
ถังต้าจางที่อยู่หน้าจอทีวีพลันเปลี่ยนช่องไป BTV
ภรรยาที่นั่งอยู่ด้านข้างขมวดคิ้ว “คุณจะดูเขาทำไม?”
ถังต้าจางกล่าว “ฉันอยากรู้ว่ามันจะพูดยังไง!”
ปรมาจารย์สวี่ ปรมาจารย์หลิน และหลายคนในวงการเซี่ยงเซิงที่ไม่ลงรอยกับจางเย่ต่างก็เปลี่ยนช่องไปที่ BTV
ยังมีคนของทีมรายการคืนส่งปี CCTV
“โผล่มาแล้ว!”
“ดูสิว่ามันจะพูดอะไร!”
“ฮ่า ยังจะล้อพวกเราอีกเรอะไง? น่าขำ!”
“ทุกอย่างดีหมด? พรืด!”
“จะ CCTV หรือที่อื่น รายการคืนส่งปีช่องไหนก็เหมือนกันหมด เซี่ยงเซิงที่ไหนก็ต้องพูดกันแบบนี้ทั้งนั้น แล้วนายยังจะพูดไร้สาระอะไรได้อีก? พวกเราอยากจะรู้นัก!”
จางเสีย ศิลปินแห่งชาติเอ่ยกับลูกๆ ของเธอ “อ๊ะ เซี่ยงเซิงของจางน้อยเริ่มแล้วกระมัง? ไปดูหน่อยเร็ว”
ลูกชายของจางเสียกล่าว “ในอินเทอร์เน็ตพูดกันว่าเซี่ยงเซิงของจางเย่ไม่น่าจะสนุกล่ะ”
จางเสียหัวเราะ “ต้องดูก่อนถึงจะรู้นะ”
คู่สามีภรรยาเฉินกวง-ฟ่านเหวินลี่ก็เปิดโทรทัศน์คอยท่าอยู่นานแล้ว
อวี๋อิ่งอี๋ซึ่งตัวอยู่ต่างประเทศเพราะต้องมาพากย์การแข่งขันปิงปองระดับนานาชาติ ตอนนี้กำลังอยู่ในช่วงพัก เธอเองก็เข้าอินเทอร์เน็ตแล้วดูการถ่ายทอดสดคืนส่งปี BTV ทางออนไลน์เช่นกัน
ทั้งแฟนคลับของจางเย่
ทั้งเพื่อนของจางเย่
ทั้งอริของจางเย่
ในเวลานี้ ล้วนแล้วแต่จับจ้องดูช่อง BTV!
ความจริงแม้แต่คนของ BTV เอง หรือกระทั่งทีมผู้กำกับรายการคืนส่งปี BTV ก็จ้องมองเวทีอย่างใจจดใจจ่อ เพราะตั้งแต่จางเย่ตัดสินใจเปลี่ยนแผนเซี่ยงเซิงกะทันหัน พวกเขาก็ไม่อาจควบคุมอะไรได้อีกแล้ว พวกเขาเองก็ไม่รู้ว่าจางเย่จะพูดอะไรเหมือนกัน!
‘ทุกอย่างดีหมด’?
จางเย่เปลี่ยนแม้แต่ชื่อหัวข้อเซี่ยงเซิง?
คนของสถานี BTV ต่างรู้สึกเหมือนหัวใจจะวาย!
……


ตรงกลางเวที
มีโต๊ะยาวหนึ่งตัว และขาตั้งไมโครโฟนสองตัว
จางเย่เดินขึ้นเวทีมาอย่างเคร่งขรึมพร้อมคู่หูเก่าเหยาเจี้ยนไฉ
“กราบสวัสดีผู้ชมทุกท่านครับผม” จางเย่ยืนตระหง่านตรงหน้าไมโครโฟน ยิ้มพลางกล่าว “ในโอกาสนี้ ก่อนอื่นต้องขอสวัสดีปีใหม่ทุกท่านนะครับ!”
เหยาเจี้ยนไฉมือหนึ่งกำหมัด มือหนึ่งกางฝ่ามือประสานกัน “สุขสันต์ปีใหม่!”
จางเย่ “สุขขังสุขี!
ผู้ชมในห้องส่งปรบมือให้อย่างตื่นเต้น พวกเขาก็เป็นเช่นเดียวกับชาวเน็ต คือต่างก็ไม่ทราบว่าวันนี้จางเย่จะพูดเซี่ยงเซิงอะไร!
จางเย่ยิ้มสดใส “ขอแนะนำตัวสักหน่อย กระผมชื่อจางเย่ เป็นนักแสดงเซี่ยงเซิงและพิธีกร เคยผ่านงานผู้กำกับ และเคยเป็นนักคณิตศาสตร์ ทำมาหลากหลายอาชีพ”
เหยาเจี้ยนไฉยิ้ม “ใช่แล้ว”
จางเย่ผายมือไปด้านข้าง “ที่ยืนข้างๆ นี้คือคู่หูของกระผม”
เหยาเจี้ยนไฉพยักหน้า “ถูกต้อง นายแนะนำฉันมั่งสิ”
จางเย่ “เขาคือเห่าเจี้ยนไฉ อาจารย์เห่า!”
มุกนี้เมื่อก่อนเคยเล่นมาแล้วครั้งหนึ่ง แต่ผู้ชมก็ยังฟังไม่เบื่อ เสียงหัวเราะดังมาจากทุกทิศทาง
เหยาเจี้ยนไฉเซถลา “ใครเห่ากัน!”
จางเย่กะพริบตา “ทำไมอ่ะ?”
เหยาเจี้ยนไฉแก้ “ไม่ได้แซ่นี้!”
จางเย่ทำหน้าเหลอหลา “หา? เปลี่ยนแซ่แล้ว?”
เหยาเจี้ยนไฉ “เปลี่ยนที่ไหนเล่า!”
จางเย่ “ไม่แซ่เห่าแล้ว? งั้นตอนนี้แซ่อะไร? แซ่กัดเหรอ?”
เหยาเจี้ยนไฉร้องประท้วง “ทำไมฉันต้องไปเห่ารึกัดอะไรด้วยฟะ! ไม่ใช่หมาเฟ้ย!”
ผู้ชมระเบิดหัวเราะ!
“พรืด!”
“ฮ่าๆๆๆ!”
“เขาปรับมุกเก่ามาเล่าใหม่ด้วยล่ะ!”
“ขำชะมัดเลย!”
การเปิดเวทีแบบนี้ทำเอาทุกคนตื่นเต้น มีอารมณ์ร่วมในทันที!
จางเย่หัวเราะแหะๆ “อ่ะหยอกๆ”
เหยาเจี้ยนไฉจนปัญญา “พูดให้มันถูกๆ หน่อย”
จางเย่แนะนำใหม่ “อาจารย์เหยาเจี้ยนไฉ”
เหยาเจี้ยนไฉหน้าระรื่นขึ้นมาทันใด “ไม่ต้องมีคำว่าอาจารย์หรอก ฉันสิควรเรียกนายว่าอาจารย์จางถึงจะถูก นายเป็นถึงอาจารย์ม.เป่ยต้าเชียวนะ”
จางเย่รีบโบกมือ “อย่าเรียกฉันอาจารย์เลย ต่อหน้าคุณนั้นกระผมมิบังอาจ”
เหยาเจี้ยนไฉ “แต่ก็ควรนะ”
จางเย่โบกมือรัวๆ “อย่าเลย เกรงใจ”
เหยาเจี้ยนไฉ “งั้นให้ฉันเรียกว่าไง?”
จางเย่กระแอมตอบ “อะแฮ่ม เรียกฉันปู่จางก็พอ หรือจะเรียก ผู้กำกับใหญ่จาง มหาศาสตราจารย์จาง พิธีกรจางผู้ยิ่งใหญ่ก็ได้”
ผู้ชม “พรืด!”
เหยาเจี้ยนไฉถลึงตา “โอ๊ย แบบนี้เรอะที่เรียกว่าเกรงใจ! พอเลย เรียกอาจารย์ล่ะดีแล้ว”
จางเย่ยิ้ม “เห็นผมแหย่อาจารย์เหยาบนเวทีแบบนี้ ความจริงพอลงเวทีไปเราสองคนเป็นเพื่อนที่ดีต่อกันมากนะครับ”
เหยาเจี้ยนไฉหัวเราะหึๆ “ถูกต้อง รู้จักกันมาตั้งหลายปีแล้ว”
จางเย่ชูนิ้วโป้ง “อาจารย์เหยานี้เรียกได้ว่าเป็นทั้งเพื่อนที่มีน้ำใจและเป็นอาจารย์ที่ดีของผม ถ้าจะให้ผมให้คะแนนอาจารย์เหยา ผมให้สิบคะแนน!”
เหยาเจี้ยนไฉรีบถ่อมตัว “หูย เกรงใจๆ ฉันดีขนาดนั้นเลยเหรอ?”
จางเย่พูดต่อ “อ่า ถึงจะเหลืออีกเก้าพันเก้าร้อยเก้าสิบคะแนนก็เถอะ ผมก็…”
เหยาเจี้ยนไฉตะลึง “โว้ย! เต็มหมื่นหรอกเรอะ!”
ผู้ชมที่อยู่ด้านล่างปล่อยเสียงฮาก๊าก!
“ฮ่าๆๆๆ!”
“อ๊าฮ่าๆๆๆ!”
นี่มันไม่ใช่สไตล์จางเย่เลยไม่ใช่เหรอ?
ถึงไม่ด่าคน จางเย่ก็พูดได้จริงๆ?
สนุกเป็นบ้า!
แบบนี้เจ๋งกว่าเก่าอีกโว้ย!!




[Go To Next Chapter]( ./76.md)