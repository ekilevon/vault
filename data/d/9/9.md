##บทที่ 812 เริ่มการออกอากาศ (จบ)!
สองทุ่มกว่า
CCTV1
ที่นี่มีรายการภาคค่ำ นอกจากทีมรายการ ‘ออกมาเต้น’ แล้ว วันนี้จึงยังมีทีมรายการของ CCTV1 อีกมากมายที่ทำงานล่วงเวลา เมื่อช่วงก่อน จางเย่เคยวิจารณ์คนของCCTV1บนเวยป๋อ คนมากมายในตอนแรกที่เคยด่าจางเย่เมื่อครั้งฟ้องคดีนั้นต่างก็ถูกจางเย่ด่ากลับไปรวดเดียว ถึงแม้ว่าความสัมพันธ์ระหว่างจางเย่กับทีมงานรายการต่างๆของCCTV1 จะยิ่งกว่าเป็นที่รังเกียจ แต่กับจางเย่ พวกเขาย่อมต้องสนใจให้มากหน่อย
ทีมงานสัมภาษณ์
“นับว่าอัดเสร็จจนได้!”
“เหนื่อยทุกคนแล้ว เลิกงานเถอะ”
“จริงสิ รายการนายจางเย่นั่นฉายแล้วเหรอ?”
“น่าจะกำลังฉาย”
“ขอดูหน่อยซิ ฉันอยากจะเห็นนักว่าการจับสารคดีครั้งแรกของหมอนั่นจะออกมาเละแค่ไหน!”
รายการวาไรตี้รายการหนึ่งของCCTV1
“ ‘ออกมาเต้น’ สุดยอดไปเลย!”
“นั่นสิ เรตติ้งต้องได้ที่หนึ่งแน่”
“สารคดีของจางเย่เป็นไงมั่ง?”
“กำลังฉายอยู่ล่ะมั้ง ฉันเองก็ไม่ได้สนใจ”
“เหล่าสวีมีฝีมือนะ คราวนี้จางเย่คงอยู่ไม่สุขแน่ เฮ้ย เปลี่ยนไปช่องสิบสี่ซิ แอบไปดูไอ้ปลายๆลิ้นๆอะไรนั่นหน่อย ดูซิว่าไอ้คนแซ่จางจะถ่ายอะไรออกมา”
……
ช่วงพักโฆษณาของ ‘ออกมาเต้น’ ทำให้หลายคนที่มีทั้งชอบทั้งเกลียดจางเย่ต่างพากันคว้ารีโมตมาเปลี่ยนเป็นCCTV14 สิ่งที่แตกต่างจากเวทีดุเดือดร้อนแรงของ ‘ออกมาเต้น’ อย่างเด่นชัดก็คือ เมื่อภาพจากกล้องของช่องสิบสี่เด้งขึ้นมา ก็เป็นภาพพื้นหลังที่คลอเคล้าด้วยดนตรีแผ่วเบา เสียงน้ำไหลเอื่อยนุ่มนวล ราวกับมีหมอกบางโอบอุ้ม ทั้งยังมีเสียงทุ้มนุ่มชวนหลงใหลของจางเย่บรรยายประกอบอยู่
“หลังจากขุดเห็ดสนขึ้นมา ซังจี๋จะใช้ใบสนเข็มคลุมหลุมเห็ดทันที วิธีนี้ ทำให้รากเห็ดไม่ถูกทำลาย เพื่อรักษาความสมบูรณ์ของธรรมชาติ ชาวทิเบตจึงรักษากฎอย่างเข้มงวด”
ในออฟฟิศ
พิธีกรคนหนึ่งของCCTV1ยิ้มเยาะพลางส่ายหน้า “ได้ดูฉากมันๆ ของ ‘ออกมาเต้น’ ขนาดนั้นไปแล้ว ใครมันยังจะมาดูสารคดีโง่ๆนี่กันล่ะ?”
สตาฟหญิงที่อยู่ด้านข้างกล่าวพลางขำ : “นั่นสิ งี่เง่าชะมัด”
“เราเลิกงานกันเถอะ แยกย้ายไปนอนดีกว่า” อีกคนว่า
ยังมีคนผสมโรงวิจารณ์ต่อ : “ถ้าจะให้พูดถึงคอนเซ็ปท์ใหม่ ก็มีแค่ภาพกล้อง HD นั่นแหละที่ค่อนข้างเป็นหลัก ส่วนอย่างอื่นเหรอ? ก็ยังคงเป็นแนวสารคดีทั่วไปอยู่ดี”
“ก็แค่ถ่ายอาหารสวยๆเองไม่ใช่เหรอ? ใครก็ถ่ายได้รึเปล่าวะ!” หลายคนหัวเราะครื้นเครง
ทว่าไม่นาน พวกเขาทั้งหมดต่างพากันหัวเราะไม่ออกแล้ว!
โทรทัศน์ยังคงฉายต่อไป
เสียงของจางเย่สอดคล้องเข้ากับภาพงดงามในฉาก
“ถึงแม้รสชาติของเห็ดสนจะล้ำเลิศ แต่ก็เพิ่งปรากฏบนโต๊ะอาหารไม่ถึงสามสิบปี”
“ในขบวนอาหารประจำชาติจีน มีวัตถุดิบชนิดหนึ่งที่มาจากธรรมชาติเช่นเดียวกัน”
“นำหน่อไม้สดมาตัดเป็นท่อน ใส่ลงในน้ำมัน จากนั้นก็เติมเครื่องปรุงต่างๆ กลายมาเป็นอาหารประจำถิ่นแถบเจ้อเจียง ที่จีน หลายคนอาศัยป่าไผ่ทำมาหากิน พวกเขาเชี่ยวชาญเรื่องหน่อไม้เป็นอย่างดี……”
ภาพในป่ากว้างที่ค่อยๆเปิดออกมา วัตถุดิบอาหารชวนให้คนน้ำลายสอแต่ละอย่างที่ถ่ายโดยกล้องHDนั้น เผยให้เห็นถึงธรรมชาติที่สุด รูปแบบดั้งเดิมที่สุดของพวกวัตถุดิบ
หน่อไม้นั่น ทำให้คนที่แค่เห็นก็หิวขึ้นมายกใหญ่!
แค่ภาพหน่อไม้สดที่เพิ่งโผล่พ้นผิวดินออกมานั่น ก็ทำเอาคนกลืนน้ำลายเอื้อกอย่างไม่รู้ตัวแล้ว แม้แต่คนที่เพิ่งกินข้าวอิ่ม ก็ยังรู้สึกเหมือนได้กลิ่นสดชื่นบริสุทธิ์มาจากภาพข้างหน้า กระทั่งกลิ่นชุ่มชื้นของกอหญ้าในหุบเขาก็ราวกับจะทะลุผ่านจอทีวีมา ยิ่งเป็นภาพจากกล้องHD ไม่ต้องสงสัยเลยว่าความรู้สึกเหล่านี้จะขยายขึ้นไปไม่รู้กี่เท่า จนทำให้คนถึงกับเห็นภาพจินตนาการว่าได้สัมผัสของจริง!
นี่มันสวยโคตร!
นี่…...สมจริงโคตรเลย!
คนในทีมรายการCCTVที่เพิ่งจะหัวเราะเยาะไม่หยุดพวกนั้นได้แต่มองไปที่หน้าจอ คนทั้งออฟฟิศกำลังดู ‘ปลายลิ้น’ กันอย่างตะลึงงัน!
‘ปลายลิ้น’ ยังคงดำเนินต่อไป
หลายคนนิ่งเงียบลงไปแล้ว สายตาพากันจับจ้องอยู่ที่ทีวี
“ในช่วงเดือนกันยายนของทุกปี เมื่อน้ำลด ฉีหู่กับฉีเฉินสองพี่น้อง จะมาที่เมืองเจียอวี๋ในมณฑลหูเป่ย พวกเขามาขุดของอร่อยจากธรรมชาติ พืชชนิดนี้ขึ้นในโคลนใต้ทะเลสาบ การจะขุดขึ้นไม่ใช่เรื่องง่าย สิ่งที่ฉีหู่ขุดขึ้นมาได้ก็คือรากของต้นบัว เป็นพืชกินได้ชนิดหนึ่งที่มีมากในทะเลสาบ——รากบัว”
“เพื่อที่จะประกอบอาชีพคนขุดรากบัว ทุกปีฉีหู่กับฉีเฉินต้องออกจากบ้านเป็นเวลาเจ็ดเดือน เมื่อถึงฤดูเก็บรากบัว พวกเขาจะออกจากบ้านเกิดที่อันฮุยแล้วเร่งเดินทางมายังสถานที่ที่มีรากบัว รายได้อันงามทำให้ฉีหู่กับฉีเฉินยอมทำงานแสนเหนื่อยยากงานนี้ คนขุดรากบัวชอบให้อากาศเย็น ไม่ใช่เพราะอากาศเย็นแล้วจะขุดง่าย แต่เพราะเมื่ออากาศเย็น คนจะนิยมกินน้ำแกงรากบัวมากขึ้น รากบัวก็จะขายได้ราคาดี”
โคลนตม
รากบัวสด
คนขุดรากบัว
ภาพการใช้ชีวิตอย่างสามัญธรรมดา กลับทำให้เหล่าผู้คนที่อาศัยอยู่ในเมืองสัมผัสได้ถึงความสดชื่นสบายใจอย่างที่ไม่ค่อยได้เห็นมาเนิ่นนาน เป็นความสุขและเพลิดเพลินอย่างที่ยากจะหาคำมาอธิบาย!
นี่น่ะหรือ คือสารคดีของจางเย่?
นี่หรือคือ ‘จีนบนปลายลิ้น’??
พิธีกรCCTV1 คนนั้นเงียบลงไปในบัดดล สมองนึกหาคำพูดพร้อมหัวเราะกลบเกลื่อนเบาๆ “ที่แท้ก็ประมาทจางเย่ไปหน่อย การถ่ายพอเข้าขั้นบ้าง แต่ถึงจะถ่ายออกมาได้ปราณีตแค่ไหน มันก็เป็นแค่สารคดีรายการหนึ่งอยู่ดี เรตติ้งเองก็ถูกกำหนดไว้แล้วไม่มีผลอะไรหรอก“
มีคนพยักหน้า “นั่นสิ ยังดีนะเป็นสารคดี ไม่งั้น……”
“ไม่งั้นอะไร?”เพื่อนร่วมงานที่อยู่ข้างๆเอ่ยถามขึ้นมา
คนๆนั้นยิ้มฝืดเฝื่อน “ไม่งั้นรายการอื่นที่มาฉายเวลาเดียวกัน อาจจะได้เครียดจริงๆ”
รองผู้กำกับคนหนึ่งที่เคยด่าจางเย่ในอินเทอร์เน็ต : “ไอ้คนแซ่จางนี่ เห็นชัดๆว่าเพิ่งเคยจับงานสารคดีเป็นครั้งแรก ทำไมแม้แต่รายการพวกนี้ยังถ่ายออกมาทักษะสูงขนาดนี้ฟะ?”
ไม่มีใครตอบเขาได้
เพราะที่จริงก็ไม่มีคำตอบอยู่แล้ว
……
บ้านเหยียนเทียนเฟย
เหล่าเหยียนกำลังดูทีวีพร้อมหน้ากันกับภรรยาที่บ้าน
เสียงเหยียนเทียนเฟยเอ่ยปากไม่หยุดว่า “ถ่ายโคตรดี โคตรดีเลย สารคดีระดับนี้ จะคว้ารางวัลสารคดียอดเยี่ยมสักรางวัลก็ไม่ใช่ปัญหา!”
ภรรยาของเขาที่อยู่ข้างๆก็เห็นด้วย : “เรื่องนี้ดีจริงๆ ที่แท้สารคดีก็ถ่ายทำอย่างนี้ได้ด้วยหรือ? รายการของช่องพวกเธอน่ะ แต่ก่อนฉันไม่ดูเลย แต่ ‘จีนบนปลายลิ้น’ นี่ ดูเหมือนจะคล้ายแนวสารคดีอื่น แต่ก็ไม่เหมือนเลยเสียทีเดียว อ๊ะ ตาเหยียน เร่งเสียงหน่อยสิ ไม่ได้ยินแล้ว!”
เหยียนเทียนเฟยถอนหายใจเบาๆอีกครั้ง “เสียดายจัง น่าเสียดาย”
ภรรยาเขาถาม : “ทำไมหรือ?”
เหยียนเทียนเฟย : “เสียดายฝีมือของจางเย่ ถ้าไม่ต้องให้เขามาทำสารคดีคราวนี้ เขาคงมีโอกาสฟาดกับ ‘ออกมาเต้น’ ได้สูสีไปแล้ว ช่องพวกเราเป็นตัวถ่วงเขาแล้วสิ”
แม้ว่าภรรยาของเขาจะรู้สึกว่า ‘ปลายลิ้น’ น่าประทับใจมาก แต่ก็เข้าใจดี ว่ามันน่าประทับใจก็แต่กับผู้ชมสารคดีที่เป็นแค่กลุ่มเล็กๆ ไม่มีทางไปเทียบกับฐานคนดูรายการวาไรตี้ได้อยู่แล้ว ดังนั้นเธอจึงได้แต่ดูรายการต่อ โดยไม่พูดอะไร
……
บ้านพ่อแม่จางเย่
แม่มองทีวีตาถลน “ไอ้ลูกชาย นี่น่ะเหรอสารคดีที่แกถ่าย?”
“ใช่สิ” จางเย่ขำเบาๆ “พอใช้ได้ไหม?”
แม่กล่าวอย่างลิงโลด : “ดูดีมาก ถูกใจฉัน เป็นรายการโปรดฉันเลย” หยุดไปชั่วครู่ แม่ก็ว่า : “แต่ว่ากับคนอื่นมันก็ไม่แน่ล่ะ ส่วนใหญ่คงรับไม่ได้ล่ะมั้ง”
จางเย่ถาม “ทำไมรับไม่ได้ล่ะ?”
“ก็คนดูมันน้อยนี่นา” แม่พูดอย่างมีเหตุผล
จางเย่ถามอีก “ทำไมคนดูน้อยล่ะ?”
แม่ : “ก็เพราะมันเป็นสารคดีไงเล่า”
จางเย่ยอมแพ้แล้ว : “......เอาเถอะ”
จางเย่รู้ดีว่า ความคิดพื้นฐานที่ว่าไม่มีคนดูสารคดีหรอกนั้น ได้ลงรากฝังลึกในจิตใจของคนในโลกนี้ไปแล้ว ถึงจะมีหลายคนที่ดูเพียงแวบเดียวก็ชอบสารคดีนี้ทันทีก็ตาม แต่กลับไม่คิดว่าคนอื่นจะเป็นเช่นเดียวกัน ไม่คิดว่าคนอื่นก็จะชอบเหมือนกันได้
เฉินเฉินพูดขึ้นทันใด : “จางเย่ หนูหิวแล้ว”
จางเย่เบ้ปาก “ไปต้มบะหมี่กินเองสิ”
เฉินเฉินชี้ไปที่ทีวี “หนูอยากกินผัดหน่อไม้”
แม่หัวเราะ ลูบหัวเฉินเฉินอย่างเอาใจ “ร้านอาหารยังเปิดอยู่ เดี๋ยวย่าจะโทรไปสั่งให้นะ พอดีเลย ย่าก็ดูจนหิวแล้วเหมือนกัน!
พ่อแทรกขึ้นมาประโยคหนึ่ง “เอารากบัวน้ำผึ้งด้วย”
……
CCTV14 ทุกคนยังคงประจำที่
แต่ก็เหมือนกับจางเย่ก่อนหน้านี้ ฮาฉีฉี จางจั่ว และคนอื่นๆกำลังดูรายการทีวีอยู่ในออฟฟิศ ซึ่งก็คือ ‘ออกมาเต้น’
เสี่ยวหวังพูดอย่างโมโห : “ ทำไมฮิตขนาดนี้นะ?”
ฮาฉีฉีดูเวยป๋อผ่านมือถือไปพลางถอนหายใจ “ดูเหมือนกระแสตอบรับจากผู้ชมไม่เลวเลย”
“โฆษณาตั้งขนาดนี้ โค้ชดาราเยอะตั้งขนาดนั้น จะไม่ฮิตได้ไง?” จางจั่วเองก็เดือดปุดๆในใจ “พวกเธอยังจะหวังว่าสารคดีของเราจะเทียบพวกนั้นได้จริงเหรอ?”
อู่อี้เอ่ยเสียงกร้าว “จะมีสักกี่คนล่ะที่เข้าใจศิลปะการเต้น?”
จางจั่วสั่นศีรษะ “อย่างน้อยก็เข้าใจเยอะกว่าดูสารคดีล่ะมั้ง?”
ความร้อนแรงและกระแสของ ‘ออกมาเต้น’ จู่โจมทีมงานทุกคนอย่างจัง ดับฝันเล็กๆของพวกเขาจนหมดสิ้น พวกเขายังคงหวังว่า ‘ออกมาเต้น’ จะพลาดตอนฉาย ให้เสียงผู้ชมแตกออกไป ฉุดเรตติ้งให้ลดลงได้ต่ำกว่าสัก 0.3% จะได้ลดช่องว่างระหว่างสารคดีของพวกเขากับ ‘ออกมาเต้น’ ให้แคบลงอีกอีกสักหน่อย แต่ตอนนี้ ไม่มีหวังแล้วแน่แท้!
พวกดันฮิตขึ้นมาซะงั้น!
แต่พวกเขาเล่า?
‘ปลายลิ้น’ ของพวกเขาล่ะ?
กำลังจะอ้าปาก ปรากฏว่าทันใดนั้นก็ยินเสียงถงฟู่ร้องอุทานออกมาอย่างตกใจ!
“พวกนายมาดูเร็ว!” เสียงนี้ค่อนข้างดัง
ฮาฉีฉีสะดุ้งโหยง “เฮ้ย ใครเหยียบเท้านายรึไง?”
จางจั่วมองไป “มีอะไรเหรอ? ดูอะไร?”
ถงฟู่เอ่ยระรัว : “ดูคอมเมนต์สิ! พวกนายเข้าเวยป๋อเร็ว!”
ทุกคนประหลาดใจว่าทำไมถงฟู่ถึงได้ตื่นตระหนกขนาดนี้ ผลคือเมื่อทยอยล็อกอินเข้าไปดูในเวยป๋อ ทุกคนก็พากันงุนงงไปตามๆกัน และทันใดนั้นก็นิ่งอึ้งกันไป!
ชาวเน็ตคอมเมนต์เยอะมาก!
ไม่เห็นอะไรอย่างอื่นเลย นอกจากอักษรคำว่า ‘ปลายลิ้น’ กระแทกตาอยู่เต็มจอ!
“สนุกสุดๆเลย!”
“เ**ดดดด สารคดีถ่ายกันงี้ก็ได้เหรอ?”
“นี่เหรอภาพจากกล้องHD ? สุดติ่ง!”
“ภาพนี่ปราณีตละเอียดอย่างกับหนังทุนหนักฟอร์มยักษ์แน่ะ! จางเย่ทำสารคดีอย่างเทพเลย!”
“หิวเลย! หิว!”
“เพิ่งเคยเห็นสารคดีแบบนี้เนี่ย! ถ้าไม่ใช่ช่วงพักโฆษณา ‘ออกมาเต้น’ ฉันคงไม่ได้เปิดมาช่องสิบสี่ พอเปิดมาก็เปลี่ยนช่องไม่ลงแล้ว!”
“ไลค์จริง! จางเย่เก่งกาจสมชื่อ!”
“ฉันก็ตามมาเพราะชื่อจางเย่นี่แหละ ตอนแรกก็ไม่หวังอะไร ไม่นึกเลยว่า ‘จีนบนปลายลิ้น’ จะโดนใจฉันมากขนาดนี้! สร้างสรรค์เหลือเกิน!
“หมื่นไลค์! ดูแล้วหยุดไม่ได้เลย!”
เหยาเจี้ยนไฉแชร์ต่อบนเวยป๋อทันใด “แนะนำรายการใหม่ของน้องชายจาง ‘จีนบนปลายลิ้น’ กำลังฉายอยู่ ทุกคนรีบไปดูเร็ว สนุกจนท้องร้อง!”
เวยป๋อของหูเฟยแห่งBTV : “จัดเลย!!”
ต่งซานซาน : “แนะนำสุดๆ ‘ปลายลิ้น’ ! สารคดีที่น่าชมที่สุดแห่งศตวรรษ!”
ฟางเว่ยหงผู้จัดการส่วนตัวของจางหย่วนฉี : “ประทับใจจริง! รายการใหม่ของอาจารย์จางเย่น่าศรัทธาเสมอ และทำให้คนประหลาดใจได้จริงๆ”
ย่าจางเสียแชร์โพสต์บนเวยป๋อ : “นี่สิสารคดีที่แท้จริง น่าสนใจแท้!”
ผู้กำกับสารคดีเลื่องชื่อในวงการคนหนึ่งกล่าว : “ไม่คาดคิดจริงๆ ว่าภายใต้สภาวะตลาดตกต่ำอย่างในปัจจุบัน จะยังมีคนสามารถทำสารคดีออกมาได้แหวกแนวอย่างนี้ ขอแนะนำ ‘จีนบนปลายลิ้น’ ถึงแม้ในแง่เรตติ้งจะไม่สามารถคาดหวังผลสำเร็จอะไรกับสารคดีได้มากนัก และยิ่งไม่อาจเอาไปเทียบกับรายการวาไรตี้ได้ แต่ผมคิดว่า ผู้กำกับสารคดีทุกคนควรได้ศึกษาเรียนรู้เทคนิคการถ่ายทำและบรรยากาศการเล่าเรื่องของ ‘ปลายลิ้น’กันเสียหน่อย จะได้เป็นการจุดประกายอย่างยิ่ง แน่นอนว่า รวมทั้งตัวผมด้วยเช่นกัน!”
คำชมพรั่งพรู!
แทบทุกคนที่ได้ดู ‘ปลายลิ้น’ ล้วนแต่ชื่นชม!
ฮาฉีฉีอึ้งอยู่ตรงนั้น!
จางจั่วปากอ้าตาค้าง!
ทีมงาน ‘ปลายลิ้น’ ต่างมีท่าทีแปลกใจเหลือแสน เพราะสำหรับพวกสารคดีของพวกเขาเองแล้ว ต่างก็ไม่ได้หวังอะไรกันนัก ไม่คิดเลยว่าจะเป็นเช่นนี้ได้!
……
CCTV1
ทีมรายการ ‘ออกมาเต้น’
สวีอี้เผิงจ้องหน้าจอทีวีLCDขนาดใหญ่ที่แขวนอยู่บนกำแพงในออฟฟิศ มองดูผู้เข้าแข่งขันคนที่ห้าที่กำลังขึ้นเวที ระบายยิ้มทั่วหน้า และพยักหน้าเป็นครั้งคราว พลางฟังสตาฟรายงานตัวเลขคอมเมนต์และกระแสรายการที่พุ่งขึ้นไม่หยุด เขาพึงพอใจยิ่ง
รายการฮิตแน่แล้ว!
ไม่ต้องสงสัยเลย!
ปัญหาตอนนี้ก็แค่ พวกเขาจะได้เรตติ้งการออกอากาศในตอนแรกสักเท่าไหร่!
ตอนนี้เอง มีสตาฟส่งเสียงอ้ำๆอึ้งๆ “ผู้กำกับสวี ผู้กำกับเฉิน”
“มีอะไร?” เฉินเหยี่ยเองก็มีท่าทีหัวเราะกรุ้มกริ่มอยู่ตลอด เมื่อได้ยินคนเรียกก็หันไปมอง
“เอ่อ ผมก็ไม่รู้ควรพูดดีไหม แต่……” สตาฟคนนั้นพูดต่อ : “ ‘ปลายลิ้น’ ของช่องสิบสี่ ตอนนี้กระแสกระเตื้องขึ้นมาแล้ว”
เฉินเหยี่ยไม่ใส่ใจนัก “อ๋อเหรอ?”
สวีอี้เผิงพูดยิ้มๆ : “ทุกคนคอมเมนต์ว่าไงบ้างล่ะ?”
“ล้วนว่าไม่เลว” สตาฟคนนั้นเอ่ยอย่างระมัดระวัง : “คำชมเยอะ”
เฉินเหยี่ยส่ายหัวอยู่ครู่ “ก็ปกติ จางเย่เป็นดาราระดับ B จำนวนแฟนคลับไม่น้อย จะมีแฟนคลับเดนตายมาสนับสนุนเขาเป็นพิเศษก็ไม่แปลก อีกทั้งพวกคนดูสารคดีก็ส่วนน้อย คำชมก็ย่อมดีมาก ไม่เหมือนกับรายการวาไรตี้ที่ปกติจะเจอด่ามากกว่าชมอยู่แล้ว”
สวีอี้เผิงเองก็เลื่อนดูคอมเมนต์คนที่มีต่อ ‘ปลายลิ้น’ ผ่านๆ จางนั้นก็พูด : “ดูท่าจางเย่จะไม่ได้ถ่ายสารคดีห่วยแตก แต่จะยังไงก็ยังเป็นแค่สารคดี เรื่องเรตติ้งไม่ต้องคิดเลย อย่างมาก ก็คงได้แค่คว้ารางวัลสารคดียอดเยี่ยมได้สักรางวัลแหละ เอ๊ะ แต่ก็ไม่แน่ จางเย่ชื่อเสียงเหม็นหึ่ง คนในวงการกว่าครึ่งต่างเคยโดนเขาล่วงเกิน ถึงจะดีจนน่าได้รางวัลจริงๆก็คงไม่มอบให้เขาหรอก”
จนถึงตอนนี้ พวกเขาก็ยังคงไม่เห็น ‘ปลายลิ้น’ อยู่ในสายตา ตั้งแต่ต้นจนจบ ก็ไม่เคยเห็น ‘ปลายลิ้น’ เป็นคู่แข่งแต่แรก เพราะพวกเขาต่างรู้ว่า ของที่เรียกดีก็ไม่แน่จะเรียกว่าโดน เดิมทีภาพยนตร์สารคดีก็สร้างขึ้นแค่เพื่อเข้าชิงรางวัล ไม่ได้คิดถึงปัญหาการยอมรับจากผู้ชมอยู่แล้ว และถึงจะคิดไปก็ไม่มีความหมาย สารคดีสนใจเพียงคำชม คือเดินไปในเส้นทางศิลป์ แต่รายการวาไรตี้ของพวกเขา คำวิจารณ์ดีๆและคำชมทั่วไปดูจะไม่มีความหมาย พวกเขาให้ความสนใจด้านความนิยม ด้านเรตติ้งเสียมากกว่า ดังนั้น รายการทั้งสองประเภทนี้โดยพื้นฐานแล้วจึงเป็นหนทางคู่ขนาน ไม่มีทางจะมาเทียบกันได้!
พวกเขาไม่อาจเทียบกับสารคดีในแง่คำชื่นชม!
เช่นเดียวกัน สารคดีก็อย่างหวังจะแข่งเรตติ้งกับรายการวาไรตี้ของพวกเขาได้!
……
โทรศัพท์มาแล้ว
หูเฟยเองก็มีมุมมองเช่นเดียวกัน
“ฮัลโหล พี่หู” จางเย่ไปคุยโทรศัพท์ในห้อง
หูเฟยหัวเราะเสียงดัง : “เธอนี่ทำไปได้จริงๆ! เงียบหายไปสองเดือนกว่าไม่มีโผล่มาเลย ก็นึกว่าเตรียมอำลาวงการแล้วซะอีก ฟิล์มม้วนนี้ถ่ายได้เยี่ยมไปเลย! ฉันกับเสียวหลี่ ต้าเฟย ต่งซานซานแล้วก็พวกทีมรายการกำลังดูรายการเธออยู่ทางนี้ล่ะ ทุกคนฝากชมมาด้วย ดีใจกับเธอด้วยนะ!”
จางเย่หัวเราะ : “ขอบคุณทุกคนนะครับ”
หูเฟย : “เธอถ่ายสารคดีได้จริงๆหรือนี่? แถมยังถ่ายออกมาได้ขนาดนี้?”
จางเย่ถ่อมตัว : “ถ่ายเซ่อๆซ่าๆล่ะครับ”
“ดูเวยป๋อหรือยัง? สามผู้กำกับแถวหน้าของสารคดีในประเทศกดไลค์ให้ ‘ปลายลิ้น’ หมดเลยนะ วิจารณ์ยกย่องเธออย่างสูงด้วย ฉันว่ารางวัลสารคดียอดเยี่ยมปีนี้ต้องเป็นเธอแน่ หนีไม่พ้นล่ะ!” หูเฟยดีใจแทนเขาจริงๆ พูดต่อมาว่า : “แต่ว่าเรื่องเรตติ้งเธอก็อย่าไปคิดมากเลยนะ ไม่มีหวังแน่นอน เธอน่ะ แค่ตั้งใจทำงานกับทางช่องสิบสี่ คว้ารางวัลสารคดียอดเยี่ยมมาก็พอแล้ว!”
จางเย่หัวเราะออกมาเล็กน้อย ไม่คิดจะเถียงอะไร
หลังจากวางสาย จางเย่ก็เข้าไปดูในเวยป๋อ ไล่ดูคอมเมนต์ของเหล่าชาวเน็ต หลังจากไตร่ตรองอยู่ชั่วครู่ เขารู้สึกว่าสถานการณ์ปัจจุบันไม่ค่อยเหมือนที่เขาคิดเอาไว้ มันเกินกว่าที่เขาคาดไปแล้ว!
ความนิยมน้อยไปงั้นรึ?
ตรงกันข้ามเลยต่างหาก ความนิยมมันสูงเกินไปนัก!
ตามที่จางเย่ประเมินไว้ก่อนหน้านี้ ‘ปลายลิ้น’ต้องยอมทนอับอายไปสักพักแหละ เพราะอย่างไรเสียต้นฉบับ ‘ปลายลิ้น’ ซีซันแรก ตอนแรกในโลกของเขานั้น เรตติ้งเปิดตัวเท่าไรเอง? แค่ 0.012% เท่านั้น! ยังเทียบกับรายการวาไรตี้ที่ห่วยแสนห่วยยังไม่ติดสักเสี้ยวเลยด้วยซ้ำ! ดังนั้นจางเย่จึงจะสั่งสมคำชมในช่วงแรกๆก่อนแล้วค่อยทุ่มขับเคลื่อนไปในช่วงหลัง แต่ตอนนี้เสียงตอบรับจากบรรดามวลชนที่ให้มา ทำให้จางเย่เซอร์ไพรส์อย่างยิ่ง เขารู้ว่า การกระทำบางอย่างของเขาสัมฤทธิ์ผลแล้ว!
อย่างเช่นการออกอากาศตอนแรกชนกับ ‘ออกมาเต้น!”
เป็นต้นว่าชื่อเสียงอันโด่งดังของเขาส่งผลกับ ‘ปลายลิ้น’ !
นี่ล้วนเป็นจุดเปลี่ยน! ล้วนเป็นเหตุผลที่ทำให้ ‘ปลายลิ้น’ ชื่อเสียงก้าวหน้าไปอีกขั้น!
‘ปลายลิ้น’ ในโลกนี้ ได้ไปยังเส้นทางที่ไม่เหมือนเดิมแล้ว ดังนั้นจึงไม่อาจลอกเลียนกระบวนการทำงานและจังหวะการฉายของต้นฉบับ ‘ปลายลิ้น’ ในโลกเดิมได้อีก!
บางที คงไม่จำเป็นต้องตระเตรียมการแล้ว?
หรือบางที ตอนนี้อาจจะได้เวลาข้ามไปอีกขั้น?
หลังจากที่จางเย่ใคร่ครวญอยู่เป็นหนที่สาม จึงหยิบมือถือออกมาโทรหาเหยียนเทียนเฟย “ฮัลโหล ผู้อำนวยการเหยียนครับ มีเรื่องด่วน ผมอยากจะขอเปลี่ยนแปลงเวลาออกอากาศของ ‘ปลายลิ้น’ กะทันหันหน่อย”
เหยียนเทียนเฟยลังเล “เปลี่ยนยังไง?”
“คืนนี้ ผมอยากให้ฉาย ‘ปลายลิ้น’ สองตอน รวดเดียวถึงสี่ทุ่มครับ!” จางเย่พูด : “ให้จบเวลาเดียวกับ ‘ออกมาเต้น’!”
ตามแผนออกอากาศในตอนแรก ไม่ถึงสามทุ่ม ‘ปลายลิ้น’ ก็จบแล้ว แต่เวลาของรายการ ‘ออกมาเต้น’ ในช่วงแรกรวมโฆษณาแล้วไม่ถึงสองชั่วโมง หรือก็คือหลังจากที่ ‘ปลายลิ้น’ ฉายจบแล้ว ที่จริง ‘ออกมาเต้น’ ก็ยังมีเวลาฉายต่ออีกครึ่งชั่วโมงนั่นเอง
เหยียนเทียนเฟยกล่าว : “ช่วงเวลากำหนดไว้เรียบร้อยแล้ว จะเปลี่ยนตอนนี้ก็ไม่ใช่ว่าไม่ได้ แต่อาจจะค่อนข้างยุ่งยาก และต้องติดต่อหลายฝ่าย จำเป็นเลยเหรอ?”
จางเย่พูดเฉียบขาด : “จำเป็นครับ”
เหยียนเทียนเฟยถาม “ทำไมล่ะ?”
จางเย่เงียบไปไม่กี่วินาที จึงกล่าว : “พรุ่งนี้ผมจะให้คำตอบครับ”
พรุ่งนี้?
ทำไมต้องให้คำตอบพรุ่งนี้?
เหยียนเทียนเฟยอึ้งไป และไม่ได้ถามอะไรอีก “ได้ ฉันจะประสานให้ ตอนนี้ยังเหลืออีกยี่สิบนาทีจะฉายจบ ยังทัน รอบฉายต่อฉันก็ให้คนอยู่หน้าจอเปิดให้ได้ ส่วนการแจ้งเปลี่ยนรอบออกอากาศ คนที่กำลังดู ‘ปลายลิ้น’ อยู่ ต้องเห็นแน่ๆ”
“อภัยผมด้วยนะครับผอ.เหยียน ผมดึงดันไปแล้ว” จางเย่กล่าวขออภัย
เหยียนเทียนเฟยกลับบอกว่า : “เธอคือผู้รับผิดชอบทีม ‘ปลายลิ้น’ เป็นผู้กำกับใหญ่ เธอคงคิดดีแล้ว และตัดสินใจดีแล้ว ฉันเชื่อใจเธอ”
จางเย่กล่าว : “ขอบคุณมากครับ ผมจะไปติดต่อทางอื่น จะกลับออฟฟิศก่อนนะครับ!”
พวกเขาคือช่องสารคดี ไม่ต้องข้องแวะกับพิธีกรหรือถกเถียงกับพวกทีมงานเบื้องหลังอะไร รายการที่จองเวลาออกอากาศตอนสามทุ่มเป็นสารคดีที่พวกเขาซื้อลิขสิทธิ์มา จะย้ายไปฉายทีหลัง หรือจะยกเลิกไม่ฉายแล้ว ก็ไม่มีใครว่าอะไร ผู้ชมเองก็ไม่ว่าเช่นกัน เพราะปกติก็ไม่มีใครดูอยู่แล้ว ดังนั้นถึงจะย้ายกะทันหัน ก็ไม่ขัดข้องตรงไหน
วางสายแล้ว จางเย่คว้าเสื้อคลุมมาสวมทันที “พ่อ แม่ ผมไปออฟฟิศนะ มีเรื่องด่วน!” จากนั้น ก็โทรหาพวกฮาฉีฉี จางจั่วที่ยังทำงานล่วงเวลาอยู่ที่ออฟฟิศไปด้วย!
“เหล่าฮา บอกทุกคนอย่าเพิ่งกลับนะ ผมกำลังจะถึงแล้ว!” จางเย่ว่า
ฮาฉีฉีตะลึง : “หา? คุณเลิกงานแล้วไม่ใช่เหรอ?”
จางเย่หัวเราะ : “เดี๋ยวเจอจะอธิบายให้ฟัง อย่าเพิ่งไปไหนกันนะ รอผมถึงค่อยคุยกัน!”
……
ในอินเทอร์เน็ต
มีคนรู้ข่าวอย่างรวดเร็ว!
บนจอ ‘ปลายลิ้น’ มีตัวหนังสือชี้แจงประกาศ บนเว๋ยป๋อของช่องสิบสี่และจางเย่ก็มีแถลงแจ้งพิเศษ!
ชาวเน็ตทั้งแปลกทั้งดีใจ!
“ว้าว ฉายตอนที่สองต่อ?”
“สุดยอดเลย!
“ฮ่าๆๆ ฉันกำลังเศร้าที่ไม่ได้ดูเต็มอิ่มพอดีเลย!”
“เพิ่งสั่งอาหารไปยังมาไม่ถึง ได้ดูตอนที่สองพอดีจะได้กินไปดูไป!”
“ฉายสองตอนรวด? งั้นความยาวรวมๆก็พอกันกับ ‘ออกมาเต้น’สิ? เฮ้ย อาจารย์จางคิดจะทำอะไรเนี่ย? ทำไมฉันรู้สึกว่าที่ฉายสัปดาห์นี้ไม่ปกติเลย?”
“รึว่ากะจะชนกับ ‘ออกมาเต้น’ ต่อ?”
“เชี่* พวกนายคิดมากไปแล้ว อย่าว่าแต่สองตอนรวดเลย ต่อให้ฉายทีเดียวสิบตอน นายคิดว่าสารคดีจะแซงรายการวาไรตี้ได้เหรอ? แถมยังเป็นรายการประกวดเวทียักษ์ลงทุนร้อยล้านรวมดาราใหญ่ด้วย? ถ้าแซงได้จริงๆ งั้นคนCCTV1ไม่กระอักเลือดฆ่าตัวตายกันหมดเหรอ! นายจะให้พวกรายการวาไรตี้ทั้งหมดทั่วประเทศทนอยู่ได้ยังไง? แต่คิดก็รู้แล้วว่าไม่มีทาง”
“เอ่อ ก็ถูก”
“ช่างมันเถอะ มีฉายก็ดีแล้ว!”
“พวกนายดูคำชม ‘ปลายลิ้น’ ให้ดี คนคอมเมนต์เยอะขึ้นเรื่อยๆ ที่จริงคนที่ดูจริงๆจังๆมีแค่ไม่กี่คนหรอก ให้เดานะ ก็มีแต่พวกเราแถวนี้แหละที่ชอบดู”
“อืม ช่วยไม่ได้ รายการคนส่วนน้อยนี่นา”
“หวา ทำไมไม่โฆษณาก็ฉายตอนสองต่อล่ะ?”
“‘ปลายลิ้น’ ไม่ได้ขายโฆษณาเลยสักตัวไม่ใช่เหรอ?”
“นายว่าใครจะมาซื้อโฆษณาสารคดีล่ะ?”
“ก็ใช่ ไม่คุยแล้ว ใครจะสนว่าคนอื่นจะอยากดูหรือไม่อยากล่ะ ยังไงฉันชอบก็พอแล้ว ไปดูตอนที่สองก่อนล่ะ ฮ่าๆ!
“ไปด้วย!”
“ตื่นเต้นจัง!”
……
ตอนที่สอง
‘ตำนานอาหารหลัก’
“โดยปกติ อาหารหลักเป็นแหล่งพลังงานส่วนใหญ่ที่จำเป็นต่อมนุษย์”
“การทำอาหารของชาวจีนมีความแตกต่างกันไป ตั้งแต่ข้าวหุงชามธรรมดา หมั่นโถว ไปจนถึงอาหารหลักที่หลากหลาย ซึ่งล้วนเป็นหยาดเหงื่อแรงงาน และการตกผลึกจากประสบการณ์ของชาวจีนที่สั่งสมมา อย่างไรก็ตาม ไม่ว่าจะมีสารพันเมนูให้ลิ้มลองเพียงใด อาหารหลัก ยังคงอยู่คู่บนโต๊ะอาหารเป็นจานหลักเสมอ”
ดนตรีบรรเลง
ภาพอาหารที่มีควันลอยกรุ่นดูราวกับจะทะลุจอออกมาได้
……
จากคำบอกเล่าปากต่อปาก ยิ่งเวลาผ่านไปก็ยิ่งมีประชาชนเปิดทีวีรับสัญญาณช่องสิบสี่มากขึ้น บางคนที่ไม่ได้ดูตอนที่หนึ่งก็ได้ยินจากในอินเทอร์เน็ตหรือไม่ก็เพื่อนบ้านพูดกันถึง ‘ปลายลิ้น’ และจึงพากันมาดูให้เห็นกับตา อยากจะรู้ว่าสารคดีนี่มีอะไรนักหนาเชียว!
ปรากฏว่า สิ่งที่เกิดขึ้นนั้นเกินควบคุมได้!
หลายคนเพียงได้ดูแค่ไม่กี่พริบตา ก็ไม่อาจเปลี่ยนช่องไปไหนได้อีกแล้ว!


[Go To Next Chapter]( ./10.md)