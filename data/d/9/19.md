##บทที่ 822 ศึกพยัคฆ์มังกร!
เวลาสองทุ่ม
ผู้ชมจำนวนมากเปิดโทรทัศน์
“มาแล้วๆ!”
“เริ่มแล้วล่ะ!”
“ฮ่าๆ ‘ปลายลิ้น’ ฉันล่ะ!”
“ ‘ออกมาเต้น’ ฉายแล้ว แทบรอไม่ไหวแน่ะ!”
“ฮั่วตงฟางของฉัน! เฉินเหยี่ยของฉัน!”
“จางเย่สู้เขา! ขยี้พวกมัน!”
“CCTV1พยายามเข้า! ถล่ม ‘ปลายลิ้นเลย!”
มีคนกดไปที่ช่องCCTV1 และมีคนกดไปที่ช่องสิบสี่ การแข่งขันรอบที่สองของสองรายการทีวีซึ่งได้เรตติ้งเสมอกันในวงการปัจจุบัน เริ่มแล้ว!
……


CCTV1
เริ่มด้วยเสียงปรบมือดังกึกก้อง เฉินเหยี่ยขึ้นเวที มาในชุดออกงาน กางแขนหัวเราะกล่าว : “ขอต้อนรับทุกท่านเข้าสู่ ‘ออกมาเต้น’ ประจำสัปดาห์นี้ครับ กระผมพิธีกรของพวกคุณ——เฉินเหยี่ย!” พอหมุนตัว ก็ทำท่าผายมือเชื้อเชิญ “และขอเชิญพบกับกรรมการทั้งสามท่านของพวกเรา!”
“อาจารย์ฮั่วตงฟาง!”
“อาจารย์ฟ่านเหวินลี่!”
“อาจารย์เสิ่นลี่ลี่!”
ฮั่วตงฟางโบกมือพลางขึ้นเวทีอย่างกระฉับกระเฉง
ฟ่านเหวินลี่ทำท่าส่งจูบ
ตามมาด้วยเสิ่นลี่ลี่ซึ่งใช้การก้าวเท้าเต้น ‘กระโดด’ เป็นสเต็ปอย่างสง่างามไปจนถึงเก้าอี้คณะกรรมการ
ผู้ชมในห้องส่งปรบมือกรีดร้องสนั่น บ้างก็โบกสะบัดแท่งไฟ!
เวทีรายการวาไรตี้อย่างนี้ มีภาพบรรยากาศครึกครื้นอลังการ ความจริงบางครั้งก็ไม่จำเป็นที่ผู้ชมจะต้องคึกคักขนาดนั้นจริงๆ ไม่ต้องมีอารมณ์ร่วมปรบมืออย่างเอาเป็นเอาตายไปกับการแสดงบนเวทีจริงๆ เพราะฉากปรบมือส่งเสียงเชียร์นั้น ผู้กำกับฉากได้ทำการบันทึกภาพไว้หมดแล้วตั้งแต่ก่อนเปิดเวที เขาสั่งให้กรี๊ด ผู้ชมก็กรี๊ด เขาสั่งให้ปรบมือ ผู้ชมก็ปรบมือ ถึงจะเป็นทำปลอมขึ้น แต่พอหลังจากเอามาตัดต่อเข้าด้วยกันแล้ว บรรยากาศก็กลมกลืน ทำให้เหล่าผู้ชมที่นั่งอยู่หน้าจอเพียงแค่มองก็ได้เห็นถึงความร้อนแรงในรายการ เป็นการดึงให้ผู้ชมเข้าสู่บรรยากาศอย่างทรงพลัง นี่ก็คือสิ่งที่รายการวาไรตี้ถนัด!
ผู้เข้าประกวดรอบแรกของวันนี้ปรากฎกายขึ้น
เห็นได้ชัดว่าทีมรายการจงใจวางผู้เข้าประกวดคนนี้ไว้เป็นลำดับแรก อีกทั้งบรรยากาศใน VCR ก็ต่างไปจากที่ฉายในสัปดาห์แรกอยู่เล็กน้อย ดูเหมือนจะมีการถ่ายทำเพิ่มความยาว VCR ผู้เข้าประกวดเข้าไป มีกระทั่งภาพชีวิตประจำวัน ภาพที่ทำงานของผู้เข้าประกวด ฉากบันทึกภาพที่หน่วยงานของเขา เป็นฉากที่ผู้กำกับ VCR สัมภาษณ์เพื่อนร่วมงานแต่ละคนของเขาในที่ทำงาน
ถามคนแรก
“คุณว่าหลี่ฉีเจี๋ยเต้นเป็นไหม?”
“หา? หลี่ฉีเจี๋ย? ไม่มั้ง?”
ถามคนที่สอง
“การเต้นของหลี่ฉีเจี๋ยยังไงบ้าง?”
“เขาเต้นเป็นด้วยเหรอ? ฉันไม่รู้เลย!”
ถามคนที่สาม
“ปกติหลี่ฉีเจี๋ยเป็นคนยังไง?”
“เสียวหลี่เหรอ? ปกติเขาพูดน้อยมาก ไม่ค่อยสื่อสารกับทุกคนเท่าไหร่ เป็นคนค่อนข้างเงียบขรึมล่ะ”
“เขาจะมาเข้าร่วมประกวด ‘ออกมาเต้น’ กับพวกเราในคราวนี้ คุณมีอะไรอยากจะอวยพรเขาไหม?”
“เอ๊ย ผมว่ามีอะไรผิดพลาดแล้วล่ะมั้ง? เขาจะไปเต้นเป็นได้ยังไงกัน?”
เพื่อนร่วมงานแต่ละคนต่างส่ายหัวไม่เชื่อ
ขณะที่ VCR กำลังฉายยังไม่ทันจบนี้เองก็มีเสียงดนตรีบรรเลงคลอตามขึ้นมาอย่างช้าๆ บนเวที ผู้เข้าประกวดคนแรกขึ้นมาแล้ว!
เป็นชายหนุ่ม
เป็นการเต้นร่วมสมัยอันนุ่มนวล
ชายหนุ่มล่องลอยพลิ้วไหว เท้ายก มือตก
เพียงออกท่าเต้นได้ไม่กี่สเต็ป ก็ทำให้เหล่ากรรมการต้องตะลึงพรึงเพริด
ฮั่วตงฟางกล่าวด้วยสายตาเป็นประกาย : “การเคลื่อนไหวยอดเยี่ยม!”
ฟ่านเหวินลี่ : “นี่มืออาชีพรึเปล่า?”
เสิ่นลี่ลี่ยืนยันอีกเสียง : “มืออาชีพชัดๆ!”
แม้แต่คนที่ไม่เข้าใจยังดูออก ท่วงท่าลักษณะการเต้นอันโดดเด่นของหลี่ฉีเจี๋ยชัดเจนจนเกินไป!
ลงทุน!
จ้างมาแน่นอนร้อยเปอร์เซ็นต์!
หลี่ฉีเจี๋ยยิ่งเต้นยิ่งลืมตัว ยิ่งเต้นยิ่งพลิ้ว โค้ชทั้งสามยืนขึ้นมาเรียบร้อย ฮั่วตงฟางยกมือขึ้นด้วยสีหน้าชื่นชม ชูนิ้วหัวแม่มือให้ผู้เข้าแข่งขันคนนั้นอยู่ตลอด “เก่งเกิน! เก่งสุดยอด!”
อารมณ์ของผู้ชมในห้องส่งเองก็ถูกกระตุ้นขึ้นมา
เสียงปรบมือดังก้องไม่หยุด ครั้งแล้วครั้งเล่า!


หลี่ฉีเจี๋ยกลับมีทีท่าเหมือนไม่ได้ยินสิ่งใด เสียงที่ควรจะเรียกว่าดังรบกวนนี้ ราวไม่ได้กระทบกับเขาเลยแม้แต่น้อย เขาเอาแต่จมจ่ออยู่กับการเต้นคนเดียว เต้นในจังหวะของตัวเอง
ในอินเทอร์เน็ต
ผู้ชมที่ดูถ่ายทอดอยู่ต่างก็ตื่นเต้นหนัก
“สวยมากเลย!”
“เต้นสวยกว่าผู้หญิงอีก!”
“ฉันชอบเขาๆ!”
“ตอนที่สองสนุกกว่าตอนแรกอีกนะ!”
“ใช่ แค่ดูก็เห็นถึงความตั้งใจของทีมงาน ‘ออกมาเต้น’ แล้ว สัปดาห์ที่สองยิ่งปล่อยของมาเพิ่มอีก ผู้เข้าแข่งก็สุดยอดเลย ดูท่าจะทำเพื่อโต้กลับ ‘ปลายลิ้น’ ล่ะ พวกสวีอี้เผิง เฉินเหยี่ยออกไม้ตายแล้ว!”
“ว้าว พวกนายดู ‘เซียนเกะเป๊ะเนื้อ’ สิ ปรับปรุงเนื้อหาใหม่อีกแล้วล่ะ!”
“รายการ ‘ร้องเก่ง’ ก็เปลี่ยนแขกรับเชิญล่ะ! คราวนี้เชิญดาราระดับ B มาด้วย!”
“เ*ดดดด พวกรายการบันเทิงสัปดาห์นี้พากันไปอัดยาโด๊ปมารึไง? งัดไม้เด็ดมาใช้กันวันนี้หมดเลย? ดูเหมือนนัดกันมาอย่างนั้น?”
“จะไม่พากันงัดออกมาได้ไงล่ะ! แต่ไหนแต่ไรก็ไม่เคยมีใครเห็นสารคดีที่จางเย่ทำออกมาได้แบบนี้นี่ ขืนปล่อยให้เรตติ้ง ‘ปลายลิ้น’ ยืนหนึ่งไปจริงๆ ใครจะมีหน้าไปสู้? จางเย่ถล่มรายการบันเทิงทั้งหมดเสียราบคาบ พวกรายการบันเทิงที่ครองอำนาจเรตติ้งอยู่เดิมมีหรือจะทนไหว?
……


อัดฉีด
ปรับเปลี่ยน
ขัดเกลา
ในขณะที่รายการบันเทิงทั้งหมดในวงการต่างพากันปะทุโหมความร้อนแรงขึ้นมาในเวลานี้ ‘จีนบนปลายลิ้น’ กลับยังคงรักษาฝีก้าวอย่างไม่เร่งไม่ผ่อนเอาไว้ดังเดิม ไม่ได้เปลี่ยนตามคนอื่นๆ
ตอนที่สาม
‘แปรเปลี่ยนปรุโปร่ง’
“คนจีนไม่เคยล้อมกรอบตัวเองอยู่ในรสชาติที่จืดชืด ผู้คนได้ศึกษาเกี่ยวกับวัตถุดิบ เพื่อเสาะหาแรงบันดาลใจในการดัดแปลงอย่างไม่หยุดยั้ง”
“เมืองโบราณเจี้ยนสุ่ยเขตหงเหอในมณฑลยูนนาน ชื่อเดิมว่าหลินอัน เป็นเมืองที่เต็มไปด้วยชนกลุ่มน้อยหลากเผ่า วัฒนธรรมอันผสมผสานทำให้เกิดรูปแบบสังคมที่แปลกตา ที่บ่อน้ำขนาดใหญ่อันเลื่องชื่อที่สุดของเจี้ยนสุ่ย พวกผู้หญิงอาศัยมือทั้งสองร่วมแรง เพื่อสร้างทางลำเลียงส่งน้ำสำหรับทำเต้าหู้”
แพร่ภาพ
ปรากฏของอร่อย
“ในเขตตะวันออกเฉียงเหนือของจีน ผู้คนทำซีอิ๊วโดยใช้ถั่วเหลืองเพียงอย่างเดียว การทำเช่นนี้ออกจะเป็นการหรูหราฟุ่มเฟือย เหนือเตาอันอบอุ่น มือหกข้างช่วยกันปั้นถั่วเหลืองบดให้เป็นก้อน รสชาติของซีอิ๊วเป็นตัววัดมาตรฐานความสามารถของแม่บ้าน หลังจากมัดและห่อเป็นก้อน ก็นำมาแขวนไว้ที่ผนัง เพื่อให้เกิดการหมักต้ว ซึ่งใช้เวลาสองเดือน รอจนถึงฤดูใบไม้ผลิปีหน้า ค่อยนำมาผ่านกรรมวิธีต่อไป สิ่งเหล่านี้เติมเต็มพลังแห่งแห่งจินตนาการในการดัดแปลง สร้างสรรค์รสชาติพิเศษและสารอาหารขึ้นมาอย่างน่าพิศวง จนกลายมาเป็นส่วนหนึ่งของวัฒนธรรม สืบต่อไป”
ไม่มีเสียงกรีดร้องอย่างตื่นเต้น อีกทั้งไม่ได้มีเสียงปรบมือสนั่นหวั่นไหว ‘ปลายลิ้น’ตัดเสียงรบกวนทุกสิ่งสิ้น เหลือไว้เพียงลักษณะอันเป็นแกนกลางสำคัญที่สุดของตัวสารคดีเอง
ออกฉายอย่างเงียบเชียบ
จบไปอย่างเรื่อยเฉื่อย
ลื่นไหล และราบเรียบ
และแล้วหลังจากตอนที่สามฉายจบ ผู้ชมทั้งหลายก็ต้องตื่นตกใจเมื่อพบว่า ‘ปลายลิ้น’ ของวันนี้ ฉายจบลงไปแล้ว ไม่มีสองตอนติดเหมือนสัปดาห์ที่แล้วเสียอย่างนั้น!
“เกิดอะไรขึ้น?”
“แค่ตอนเดียว?”
“ทำไมไม่เหมือนสัปดาห์ที่แล้วล่ะ?”
“จะเป็นลม จางเย่จะบ้าดีเดือดเกินไปไหม?”
“นั่นสิ สัปดาห์ที่แล้วต้องสองตอนติดถึงได้ผลนะ อาศัยเรตติ้งสองตอนถึงเสมอกับ ‘ออกมาเต้น’ ได้น่ะ คราวนี้ตอนเดียวเอง? ไม่ถึงสามทุ่มพวกนายก็ฉายจบแล้ว อีกตั้งชั่วโมง ‘ออกมาเต้น’ ถึงจะจบนะ นายจะเอาอะไรไปสู้เขา?”
“ตอนถัดไปจะฉายวันเสาร์สองทุ่ม? เท่ากับว่าจากนี้จะแยกฉายเป็นวันศุกร์กับวันเสาร์สองวันหรือ? ไม่ชะล่าใจไปหน่อยเหรอ? ประมาทศัตรูเกินไปรึเปล่า?”
“ไม่รู้ว่าช่องสิบสี่คิดอะไรอยู่!”
“ฉันอุตส่าห์รอดู ไม่มีซะงั้น!”
“เฮ้อ ต้องคืนพรุ่งนี้ถึงจะได้ดูตอนที่สี่!”
เวลาออกอากาศของ ‘ปลายลิ้น’ นี้ จางเย่เป็นผู้กำหนดเอง ความจริงแล้ว ไม่เพียงแต่ผู้ชมเหล่านั้น แม้แต่คนของช่องสิบสี่เองก็ไม่มีทางเข้าใจวิธีการของจางเย่ได้ พวกเขาคิดว่าจะฉายชนกับเวลาของ ‘ออกมาเต้น’ จนจบโดยการฉายสองตอนติดเหมือนเมื่อสัปดาห์ที่แล้วเสียอีก จะได้พอฟัดพอเหวี่ยงไหว แต่จางเย่ดันไม่พูดไม่จา เปลี่ยนกำหนดการฉายเสียดื้อๆ ทีมงาน ‘ปลายลิ้น’ เองก็จนใจ ได้แต่เชื่อฟังคำสั่งจางเย่ ‘เดอะวอยซ์’ ก็ดี ‘ปลายลิ้น’ ก็ดี จางเย่เป็นผู้ควบคุมดูแลเพียงคนเดียวทั้งนั้น รูปแบบการทำงานปกติในทีมก็คือจางเย่สั่งเช่นไรพวกเขาก็ปฏิบัติตามเช่นนั้นเสมอมา
บนเวยป๋อ
“วิเคราะห์ดูแล้ว ที่ ‘ปลายลิ้น’ ทำแบบนี้มีความเป็นไปได้สองอย่าง อย่างแรกคือ พวกเขายอมแพ้ที่จะแข่งกับ ‘ออกมาเต้น’ ในช่วงเวลาวันศุกร์แล้ว ก็เลยเลี่ยงไปบุกตำแหน่งวันเสาร์แทน ‘ออกมาเต้น’ ครองไพรม์ไทม์วันศุกร์อยู่ ‘ปลายลิ้น’ ก็เลยหันไปหวังครองวันเสาร์แทน”
“เป็นไปได้นะ!”
“พูดถูก แล้วอย่างที่สองล่ะ?”
“เหอๆ อย่างที่สองก็คือ จางเย่เชื่อมั่นว่าต่อให้ฉาย ‘ปลายลิ้น’ วันศุกร์แค่ตอนเดียวก็สามารถแซง ‘ออกมาเต้น’ ได้ ดังนั้นเขาก็เลยไม่สนใจจะฉายสองตอนติดอีก แค่ฉายตามกำหนด แยกฉายเป็นสองวันผลลัพธ์ต้องออกมาดีกว่าฉายยาววันเดียวแน่!”
“ฉิ* ไม่หรอกมั้ง?”
“จะเป็นไปได้เหรอข้อสองเนี่ย?”
“สัปดาห์ที่แล้วได้แค่เสมอนะ ที่ได้ที่หนึ่งทั้งคู่ ก็เพราะ ‘ปลายลิ้น’ ฉายมาสองตอนต่างหาก จางเย่ไปเอาความมั่นใจมาจากไหนกัน?”
“คิดว่าข้อแรกแหละ!”
“จางเย่คงกลัวล่ะ!”
“เหลวไหล นั่นมันรายการวาไรตี้ที่ลงทุนหนักที่สุดในปีนี้นะ เลี่ยงได้ก็เลี่ยงดีกว่า เสมอหนึ่งครั้งได้ ก็ไม่เลวแล้ว!”
“ คำชมของรายการ ‘ออกมาเต้น’ สัปดาห์นี้เพิ่มขึ้นมาอีกเยอะ พวกสวีอี้เผิงทุ่มสุดตัว และทำออกมาดีที่สุดแล้วเรียบร้อย ต่อให้เป็นจางเย่ ผู้เป็นจ้าวเรตติ้งแห่งรายการวาไรตี้ ก็ต้องเป็นฝ่ายเลื่อมใสกันบ้างล่ะ!”
……


ผู้คนมากมายต่างจับตาดู ‘ปลายลิ้น’
สวีอี้เผิงกับเฉินเหยี่ยเองก็กำลังรอดู เพื่อศึกษาศัตรู ปรากฎว่ารอไปรอมาก็ไม่เห็นตอนต่อไปออกมาสักที นี่ทำให้พวกเขาประหลาดใจเหลือแสน
เกิดอะไรขึ้น?
เมื่อไหร่จะฉาย?
หรือจางเย่จะกลัวพวกเขา? เลยเลี่ยงไป?
พูดแบบนี้คงทำให้พวกเขาตื่นเต้นและยืดขึ้นมาได้มาก อย่างไรก็ตาม สำหรับพวกเขาที่รู้ซึ้งถึงอารมณ์ปกติวิสัยของจางเย่แล้วกลับรู้สึกว่า ไม่มีทางซะล่ะ!
จางเย่เป็นคนยังไง?
พวกกล้าทุบตีหัวหน้า!
พวกกล้าฝ่าฝืน SARFT!
พวกกล้ายื่นฟ้องCCTV1ไงล่ะ!
การเลือกฉายช่วงเวลาเดียวกับ ‘ออกมาเต้น’ ก็เป็นวิถีทางของจางเย่ เขาจะถอยฉากไปก่อนได้ไง นี่มันไม่มีเหตุผล และไม่ใช่แนวทางของนายจางเย่นั่นเลยเลย
หรือว่า ในสายตาของจางเย่จะไม่มีพวกเขาแล้ว? ไม่เห็นพวกเขาเป็นคู่มืออีก? ดังนั้นจึงจัดตารางฉายเอื่อยเฉื่อยแบบนี้?
สวีอี้เผิงไม่เชื่อ!
เฉินเหยี่ยก็ยิ้มหยันไม่หาย!
ทำเป็นมีลับลมคมใน! พรุ่งนี้เอาเรตติ้งมาคุยดูเซ่!


******************************************
[1] VCR (Video Cassettes Recorder) VTR (Video Tape Recorder) ทั้งสองคำนี้แปลว่าเครื่องบันทึกและเล่นเทป โดยในต่างประเทศถ้ามีการเล่นเทปอย่างเดียวจะเรียก VCR ส่วนในไทยเราจะคุ้นเคยกับการที่พิธีรายการใช้คำว่า VTR มากกว่า และมีการอธิบายไว้ว่า VTR คือเครื่องบันทึกและเล่นเทป ส่วน VCR คือ ม้วนเทป
[2] การเต้นร่วมสมัย Contemporary Dance หรือการเต้นสมัยใหม่ Modern Dance เป็นรูปแบบการเต้นที่เกิดขึ้นหลังสงครามโลกครั้งที่ ๒ ได้รับการพัฒนาจากนักเต้นสมัยใหม่ที่ต่อต้านรูปแบบการเต้นที่เคร่งครัดของบัลเลต์ การเต้นสมัยใหม่จะให้ความสำคัญกับการแสดงความรู้สึกนึกคิดของผู้แสดง โดยไม่คำนึงถึงท่าทางมาตรฐานของบัลเลต์ จึงเป็นการแสดงออกถึงความเป็นลักษณะเฉพาะบุคคลได้อย่างชัดเจน




[Go To Next Chapter]( ./20.md)