##บทที่ 882 : ผลงานเซี่ยงเซิงที่ตรงออกมาจากตำรา!
ในห้องส่งรายการคืนส่งปีของสถานีนครหลวง ผู้ชมทุกคนต่างเก็บอาการไม่อยู่!
"เป็นเซี่ยงเซิงที่สนุกอะไรขนาดนี้!"
"เซี่ยงเซิงที่แท้ก็เล่นแบบนี้ได้ด้วย!"
"จางเย่!"
"จางเย่!"
"จางเย่!"
"จางเย่!"
หน้าเวทีเริ่มมีคนเรียกขานชื่อของจางเย่!
อารมณ์ของฝูงชนเริ่มเกินควบคุม ท่วมท้นไปด้วยความรู้สึกประทับใจและความยอมรับนับถือที่ระเบิดออกมา
แม้แต่ทีมงานของรายการคืนส่งปีคนหนึ่ง ยังต้องหยิบโทรศัพท์ขึ้นมาโทรออกหาที่บ้าน
"...แม่"
"หือ ไอ้หนู แกยุ่งกับคืนส่งปีอยู่ไม่ใช่เหรอ?"
"ครับ"
"งั้นก็รีบไปทำงานทำธุระของแกได้แล้วไป เวลาแบบนี้ยังจะโทรมาทำไมกัน?"
"ผม...ผมคิดถึงที่บ้าน"
"ฮะๆ พวกเราก็คิดถึงแก ที่บ้านไม่มีอะไรหรอก ฉันกับพ่อแกสบายดี แกงานยุ่งพวกเราก็เข้าใจดี นี่ไม่ใช่ครั้งแรกที่แกไม่ได้อยู่บ้านช่วงตรุษจีนสักหน่อยนี่? ไม่เป็นไรหรอก"
"พรุ่งนี้ผมจะตีตั๋วกลับนะ!"
แม่เขาตะลึง "หือ? ว่ายังไงนะ?"
เขาปาดน้ำตา พูดอย่างหนักแน่น "แม่มั่นใจได้เลย ตรุษจีนปีนี้...ผมต้องกลับบ้านให้ได้!"
"ดีสิ! ดี! งั้นฉันจะบอกพ่อแกนะ! ฉันจะไปบอกพ่อแก!" แม่รีบพูดละล่ำละลัก น้ำเสียงเจือเสียงสะอื้น เธอเองก็ร้องไห้เช่นกัน!
ความจริงแล้วรายการคืนส่งปีเป็นรูปแบบรายการที่จัดต่อกันอย่างต่อเนื่อง พอรายการหนึ่งจบ ไม่รอให้นักแสดงลงจากเวที ก็ตัดฉากเข้าพิธีกรให้เป็นรายการต่อไปทันที แต่ว่าในขณะนี้ทีมผู้กำกับกลับไม่อาจเปลี่ยนฉากได้ เพราะเสียงปรบมือยังคงดังกึกก้อง ทุกคนยังยืนขึ้นส่งเสียงโห่ร้องไม่หยุด หากพวกเขาตัดเข้ารายการต่อไปทันที ฝูงชนที่ลุกขึ้นปรบมือก็ต้องเงียบเสียงลง ซึ่งนั่นกะทันหันเกินไป ขัดอารมณ์เกินไป พวกเขาจึงต้องรออยู่นานทีเดียว!
นี่คือปรากฎการณ์ที่ไม่เคยเกิดขึ้นมาก่อน
นี่คือภาพที่ไม่เคยปรากฏบนเวทีรายการคืนส่งปีมาก่อน!
แต่ทว่า ทีมผู้กำกับของรายการคืนส่งปีกลับไม่ว่าอะไร เพราะพวกเขาทราบว่าไม่ใช่เพราะเหล่าผู้ชมจงใจก่อกวน แต่เซี่ยงเซิงบทนี้นั้นยอดเยี่ยมจริงๆ!
เสียงปรบมือ!
ยังคงมีเสียงปรบมือ!
นักมายากลที่เตรียมฉากไว้เรียบร้อยแล้วได้แต่หัวเราะขื่นๆ รายการแสดงต่อไปคือมายากลของเขา แต่ขณะนี้ในใจเขากลับรู้สึกไร้รสชาติสิ้นดี
น้องสาวนายสิ! ทำไมฉันต้องมาอยู่หลังหมอนี่ด้วยนะ?
อารมณ์ผู้ชมเป็นแบบนี้ แล้วฉันจะแสดงยังไง? ยังมีคนมีแก่ใจดูมายากลอีกเรอะ?
……


บนเวยป๋อ ก็เกิดปรากฏการณ์ที่ไม่เคยมีมาก่อนเช่นกัน!
ผู้คนในอินเทอร์เน็ตต่างคอมเมนต์กันอย่างบ้าคลั่ง!
“เชี่ยๆๆๆๆๆๆ!”
“ดูช่องนครหลวงเร็ว!”
“โคตรสนุก! โคตรสนุกเลย!”
“จางเย่เล่นได้สะใจมาก! รักแทบตายแล้ว!”
“แม่งสุดยอด!”
“ร้องไห้!”
“ฉันก็ร้องไห้เหมือนกัน สาดเอ๊ย!”
“ตาแก่อย่างฉันก็ร้องไห้ไปด้วยเนี่ย! บัดซบ เพลงนี้แทงใจจริงๆ!”
“ฉัน…ฉันคิดถึงแม่!”
“ตอนแรกๆ ทำฉันหัวเราะจนปวดท้อง แต่พอตอนท้ายกลับทำฉันร้องไห้จนแทบจะขาดใจ เริ่มอย่างขำแต่จบอย่างซึ้ง ตั้งแต่เกิดมาฉันเพิ่งเคยได้ฟังเซี่ยงเซิงแบบนี้เป็นครั้งแรก! เป็นครั้งแรกจริงๆ!"
"เพลงนี้มาแบบกะทันหันมาก ตอนแรกจางเย่เอาแต่แต่งเรื่องประสบการณ์การทำงานของเขา หางานในปักกิ่งยากบ้าง งานลำบากบ้าง ไม่พอใจบ้าง บ้านในปักกิ่งแพงบ้าง พวกผู้เชี่ยวชาญก็หลอกลวงเชื่อไม่ได้ งานก็ไม่มั่นคง บลาๆๆ แต่ละอย่างมีแต่เรื่องเลวร้ายทั้งนั้น สุดท้ายทุกคนก็คิดว่าเพลงจบของเขาจะเลวร้ายเหมือนก่อนหน้า ไม่มีใครคิดว่าเขาจะปิดฉากด้วยเพลงแบบนี้! ไอ้ประโยคที่ว่า ‘ตอนนี้ผมอยู่ปักกิ่ง สบายดีมากเลย’ ฉันฟังแล้วร้องไห้จริงๆ! ไอ้คำว่า 'สบายดีมาก' นั่นซ่อนความหวานอมขมกลืนไว้แค่ไหน? มีใครรู้บ้าง!"
"นี่คือผลตอบรับจากพวกเราเหล่าผู้ชม! โคตรชอบนายเลยจางเย่!"
"เพลงนี้ของจางเย่ คนร้องได้ก็มีแต่เขาเท่านั้น! เขาไม่ได้ทำการแสดง แต่เป็นการร้องเพลงถึงพ่อกับแม่ของเขาจากใจจริง! เพื่อบอกกล่าวกับพวกท่านว่า ทุกอย่างดีหมดนั่นแหละ!"
"อาจารย์จางร้องเพลงแทนใจของพวกเราทุกคนอีกแล้ว!"
"ประทับใจเหลือเกิน!"
"ตอนนี้ยังมีใครกล้าบอกว่าอาจารย์จางเล่นเซี่ยงเซิงคืนส่งปีไม่ได้อีก?"
"ยังมีใครอีกหา? โผล่หัวออกมาสิ!"
"รายการคืนส่งปีช่องอื่นนี่จืดสนิทไปเลย!"
"นั่นสิ ยังมเซี่ยงเซิงรายการคืนส่งปีช่องไหนจะเทียบกับ 'ทุกอย่างดีหมด' ของจางเย่ได้อีก? ต่างชั้นมาก! คนละระดับกันเลย!"
“ฉันเองก็ออกมาทำงานไกลบ้าน อยู่ในเมืองใหญ่มาสิบกว่าปีแล้ว ผ่านมาหลายปี ล้วนเคยกล้ำกลืนความลำบาก ล้วนเคยลิ้มชิมรสชาติชีวิต แต่ไม่เคยต้องหลั่งน้ำตา ทว่าในวันนี้ เซี่ยงเซิงของจางเย่กลับทำให้ฉันต้องร้องไห้ ขอบคุณมากจางเย่ ไม่ว่าคนอื่นจะมองคุณยังไง ไม่ว่าจะมีคนไม่ชอบคุณมากน้อยแค่ไหน คุณก็ยังเป็นศิลปินที่ยอดเยี่ยมที่สุดคนหนึ่ง! ที่ยืนในวงการบันเทิงของคุณ ไม่มีใครมาแทนได้! นี่คือครั้งแรกที่ผมได้เจอดาราแบบคุณ! คุณเยี่ยมมาก! จริงๆ นะ! ยอดเยี่ยมมาก!”
"อาจารย์จาง ไม่ใช่ว่าไม่มีใครชอบคุณหรอกนะ!"
"คุณยังมีพวกเราอยู่!"
"ใช่ ยังมีพวกเรา!"
"มิพรั่นลมฝน ขอเดินร่วมทาง!"
"มิพรั่นลมฝน ขอเดินร่วมทาง!"
"มิพรั่นลมฝน ขอเดินร่วมทาง!"
แฟนคลับของจางเย่บางคนถึงกับหลั่งน้ำตาให้คำพูดเหล่านี้!
ชาวเน็ตร้องชมเชย!
ทุกความเห็นล้วนวิจารณ์เป็นเสียงเดียวกันว่าดีเยี่ยม!
อาจบางที คำว่าดีเยี่ยมสองคำนี้ยังไม่เพียงพอจะอธิบายด้วยซ้ำ!
……


เวลาเดียวกันนั้น วงการเซี่ยงเซิงทั้งวงการต่างต้องเงียบงัน
ในฐานะคู่ปรับเก่าแก่ วงการนี้เปิดศึกกับจางเย่มาโดยตลอด พวกเขาล้วนทะเลาะกับจางเย่หลายต่อหลายครั้ง แต่ก็ไม่เคยชนะสักรอบ อย่างไรก็ตาม แม้พวกเขาจะเตรียมใจรับความพ่ายแพ้ครั้งนี้ไว้แล้วบ้าง แต่ก็ไม่คิดว่าจางเย่จะทำให้พวกเขาต้องพยักหน้ายอมรับนับถือเข้าจริงๆ!
การเล่นเซี่ยงเซิงครั้งนี้ หาตำหนิไม่ได้สักจุดเดียว!
ต่ำชั้น?
เขาไม่ได้ใช้คำหยาบอย่าง ‘ฉันเป็นพ่อแกนะ หรือ เมียนายคือเมียฉันต่างหาก’ เลยสักนิด!
ต่ำตม?
เซี่ยงเซิงครั้งนี้เสียดสีพฤติกรรมที่ไม่เหมาะสมในสังคมได้อย่างตรงจุด!
ต่ำค่า?
บทเพลงสุดท้ายในตอนจบคือการหักมุมที่วงการเซี่ยงเซิงไม่เคยทำหรือทำได้สะเทือนใจผู้คนได้อย่างจางเย่!
กล่าวได้ว่านี่คือเซี่ยงเซิงตามแบบฉบับตามตำราด้วยซ้ำ!
ขณะเดียวกัน เมื่อบรรดานักแสดงรุ่นเยาว์ผู้ชิงชังจางเย่ได้ฟังเพลงนี้ พวกเขาก็พูดอะไรไม่ออก นอกจากความรู้สึกพ่ายแพ้ ทั้งด้านทักษะพื้นฐานอย่างก้วนโข่ว ความสามารถในการรับส่งมุก เพลงตอนจบที่ทำให้ผู้ฟังต้องร้องไห้ นอกจากจางเย่แล้ว ดูเหมือนจะไม่มีใครทำได้อย่างหมอนั่นอีก! แม้พวกเขาจะด่าจางเย่อยู่บ่อยครั้ง แต่ก็ต้องยอมรับว่าคนผู้นี้…ช่างไร้เทียมทานจริงๆ!
ถังต้าจางซึ่งอยู่กับภรรยาที่บ้านกล่าว “เปลี่ยนช่อง”
ภรรยาของเขาเหลือบมองแวบหนี่ง “อืม”
ค่ำคืนนั้น เมื่อเซี่ยงเซิงบทนี้จบลง ทั้งวงการล้วนเงียบงันเป็นพิเศษ
……


เช่นเดียวกับความเงียบงันของทีมงานรายการคืนส่งปี CCTA
ผู้ช่วยผู้กำกับกล่าวขณะดูช่อง BTV “นี่…”
สวีอี้เผิงหน้าเปลี่ยนสี
คนที่ด่าจางเย่บนเวยป๋อ และตั้งคำถามถึงความไม่สอดคล้องกันของชื่อเรื่องและเนื้อหาก็พูดไม่ออก เพราะพวกเขาไม่รู้จะพูดอะไรได้อีก!
เป็นไปได้ยังไง?
ทำไมจางเย่ถึงสร้างผลงานแบบนี้ออกมาได้?!
คนที่อยากจะด่าสวนใส่จางเย่ ล้วนแต่ต้องปิดปากเงียบ
แม้แต่ผู้กำกับใหญ่และเหล่าผู้บริหาร CCTV ก็ต้องครุ่นคิด พวกเขาถูกบีบให้ต้องยอมรับว่า ‘ทุกอย่างดีหมด’ ของจางเย่และเหยาเจี้ยนไฉนั้นถือเป็นผลงานที่ทั้งชีวิตอาจไม่พานพบ! ได้แต่คิดว่าหากพวกเขาเชิญจางเย่กับเหยาเจี้ยนไฉมารายการของ CCTV อย่างนั้นคงไม่มีความกระอักกระอ่วนเช่นนี้
แต่นั่นก็เป็นเพียงความคิดวูบหนึ่งเท่านั้น
เพราะด้วยความสัมพันธ์ระหว่าง CCTV กับจางเย่ เรื่องนี้ย่อมไม่มีทางเป็นไปได้!
……
สถานีโทรทัศน์นครหลวง
หลังลงจากเวที จางเย่พบว่าฉางเสี่ยวเลี่ยงกับผู้ช่วยผู้กำกับฝ่ายผลิตกำลังรอเขาอยู่ไกลๆ คาดว่ามีเรื่องจะคุยด้วยเป็นแน่


“ผู้กำกับฉาง” จางเย่ยิ้มขณะทักทาย
ฉางเสี่ยวเลี่ยงพูดอย่างตื่นเต้น “ผมสงสัยจริงๆ ว่าผลจะออกมาเป็นยังไง!”
เหยาเจี้ยนไฉหัวเราะ “ไม่ต้องขนาดนั้นน่า ผมกับจางน้อยเป็นมืออาชีพอยู่แล้ว ถ้าขอเปลี่ยนแปลงเนื้อหา ก็เพราะพวกเรามั่นใจว่าต้องออกมาดีแน่นอน!”
ฉางเสี่ยวเลี่ยงส่ายหน้า “ไม่ใช่อย่างนั้น ผมสงสัยว่าถ้าผมไม่ยอมให้ใส่เพลงนี้เข้าไป ยืนยันตามแผนเดิม มันจะออกมาเป็นยังไงกันแน่ คงจะดี แต่ไม่ดีมากแบบนี้แน่! คุณสองคนสุดยอดมาก! ยอดเยี่ยม! ยอดเยี่ยมจริงๆ!”
ผู้ช่วยผู้กำกับฝ่ายซับไตเติลก็ยอมรับนับถือ “ด้วยการแสดงในคืนนี้ คุณสองคนต้องได้เป็นสุดยอดของวงการเซี่ยงเซิงในตอนนี้แล้วแน่นอน”
จางเย่โบกมือปฏิเสธ “อย่าพูดแบบนั้นสิ”
เหยาเจี้ยนไฉก็ว่า “ใช่ พวกเราไม่คู่ควรรับคำชมนี้หรอก”
ฉางเสี่ยวเลี่ยงถาม “มีแต่คนถามมา เพลงนี้ชื่อว่าอะไรครับ?”
จางเย่ตอบ “เหอๆ ‘จดหมายถึงบ้าน’ น่ะ”
นี่คือเพลงเก่าของหลี่ชุนปอ เจ้าพ่อเพลงบัลลาดในโลกของเขา
“ที่เชิญคุณกับอาจารย์เหยามารายการเราในครั้งนี้” ฉางเสี่ยวเลี่ยงถอนใจ “นับเป็นการตัดสินใจที่ดีที่สุดที่เราทำในปีนี้แล้ว! ขอบคุณมากครับ! ลำบากพวกคุณแล้ว!”
จางเย่ปฏิเสธด้วยรอยยิ้ม “ไม่ต้องขอบคุณขนาดนั้นน่าผู้กำกับฉาง คุณเชิญเรามาก็เพราะเห็นความสามารถของเรา ในเมื่อผมสัญญาแล้วว่าจะมา ผมก็ต้องทำให้เต็มที่ นี่คือวิธีการและหลักการของผม รับปากแล้วก็ต้องทำให้ดีที่สุด!”
เหยาเจี้ยนไฉยิ้มแล้วเสริมว่า “สายนักแสดงอย่างพวกเราน่ะ การแสดงเป็นเรื่องสำคัญเทียมฟ้า ย่อมไม่มีปัญหาอยู่แล้วครับ”
ฉางเสี่ยวเลี่ยงตอบ “เอาล่ะ งั้นผมกลับไปทำงานก่อนนะครับ ไม่พักหลังเวทีละ อ้อ พวกคุณเข้าเน็ตไปดูอะไรด้วยสิครับ ฮ่าๆๆ”
ผู้ช่วยผู้กำกับคนนั้นหัวเราะ “ในโลกออนไลน์น่ะวุ่นกันใหญ่แล้ว!”


……
หลังเวที
ในห้องพักนักแสดง
จางเย่กับเหยาเจี้ยนไฉเพิ่งเดินกลับมาถึงห้อง เมื่อเอามือถือออกมาเปิดเน็ตดูก็ต้องตกตะลึง เพราะไม่คิดว่าเซี่ยงเซิงของพวกเขาจะได้รับการสนับสนุนอย่างบ้าคลั่งและรักใคร่เช่นนี้!
“อ๊ายยย!”
“ไม่ขอดูช่องอื่นแล้ว!”
“เซี่ยงเซิงกับละครตลกของช่องอื่นไม่ควรค่าแก่การชม! น่าเบื่อ!”
“ปีนี้ดูรายการส่งปีกับ BTV นี่แหละ!”
“ไม่เคยฟังเซี่ยงเซิงที่ดีเท่านี้มาก่อนเลยในชีวิต!”
“จางเย่ ขอเป็นแฟนเดนตายของนายไปตลอดชาติ!”
“อาจารย์เหยาเท่มาก!”
“ฉันอัดเพลงนี้ไว้ด้วย ฟังซ้ำอีกทีก็ยังร้องไห้อ่ะ!”
“ขอขอบคุณจางเย่ ฉันตัดสินใจแล้วว่าไม่ว่าจะเกิดอะไรขึ้น ตรุษจีนปีนี้ ถึงฟ้าจะถล่ม ดินจะทลาย ฉันก็ต้องกลับไปกินข้าวบ้านกับพ่อแม่ให้ได้!”
เหยาเจี้ยนไฉรู้สึกยินดีและพอใจอย่างยิ่ง “ผู้ชมตอบรับผลงานของเราล่ะ”
จางเย่ถอนหายใจด้วยความโล่งอก ในที่สุดก็สงบใจลงได้ “ดีแล้ว นี่เป็นครั้งแรกที่ฉันทำเซี่ยงเซิงแบบนี้ ผลจะออกมาเป็นยังไงก็ไม่รู้”
“นายไม่มั่นใจ? พอเถอะน่า!” เหยาเจี้ยนไฉหัวเราะ “เปลี่ยนเนื้อหาแค่ชั่วโมงเดียวก่อนถ่ายทอดสด ใส่มุก แต่งเพลงแต่งทำนอง ไม่ทันได้ทบทวนตรวจสอบอะไรสักอย่าง ก็ขึ้นเวทีสดแล้ว! ความกล้าระดับนี้ ฉันล่ะต้องนับถือจริงๆ! ทอดสายตามองทั่ววงการเซี่ยงเซิง วงการวรรณกรรม และวงการบันเทิง นอกจากนายแล้วยังมีใครกล้าทำแบบนี้อีก? ถ้ามีคนอื่นล่ะก็ฉันแม่งยอมคุกเข่าคารวะเลย! เรื่องในวันนี้นี่เปิดโลกมาก!”
จางเย่เยินยอ “ที่ผมทำได้ขนาดนี้ไม่ใช่เพราะมีคุณเหรออาจารย์เหยา ถ้าผมทำงานกับคนอื่น ผมก็ไม่กล้าเสี่ยงเหมือนกันล่ะน่า!”
เหยาเจี้ยนไฉหัวเราะ “ฉันชอบที่นายพูดว่ะ!”
จางเย่ก็หัวเราะ “คุณเชื่อคำพูดของผมด้วยเรอะ”
“หา? โกหกหรอกเรอะ?” เหยาเจี้ยนไฉกระอักเลือด
------------------------------------------------------------------------------------------------
李春波【一封家书】https://www.youtube.com/watch?v=2gBg-Fp2dG4


[Go To Next Chapter]( ./80.md)