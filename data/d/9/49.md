##บทที่ 852 วุ่นหนัก!
รุ่งเช้า
ท้องฟ้าสว่างโร่ ไม่รู้ว่ากี่โมงกี่ยาม ไม่รู้ว่าบนเตียงหรือบนโต๊ะ มีโทรศัพท์มือถือเครื่องหนึ่งส่งเสียงดังกริ๊งกร๊างขึ้นมา แล้วก็ไม่รู้ว่าดังไปกี่ครั้งแล้ว
กริ๊ง กริ๊ง กริ๊ง
กริ๊ง กริ๊ง กริ๊ง
ทันใดนั้น มีเสียงงัวเงียของหญิงสาวพึมพำขึ้นมา
“มือถือใครน่ะหา?”
“ซานซาน ซานซาน”
“มือถือเธอดังแน่ะ”
อีกด้านหนึ่ง มีเสียงของหญิงสาวอีกคนงึมงำตอบกลับมา “ไม่ใช่มือถือฉัน ของเธอนั่นแหละ รีบๆ รับสิ เฮ้อ ขอนอนต่อแป๊บ”
“ไม่ใช่ของฉันเหมือนกันนี่นา”
“งั้นของใครล่ะ?”
“เธอก็ไปรับก่อนสิ”
“แล้วมือถืออยู่ไหนเนี่ย?”
ในขณะที่ทั้งสองกำลังพูดคุยกันอยู่นั้นเอง
บนเตียงก็พลันมีอีกเสียงดังขึ้นมา “หือ? เหมือนจะเป็นมือถือฉันนะ ใครว้าโทรมาแต่เช้า” จางเย่เปิดผ้าห่มที่คลุมหน้าอยู่ออกเล็กน้อย พลางพึมพำอย่างรำคาญ
ต่งซานซานที่นอนอยู่ข้างๆ คำราม “รีบไปปิดสิ จะนอน!”
“รู้แล้วน่า” จางเย่ตอบอย่างไม่รู้สึกตัว
และแล้ว ทันใดนั้นทั้งห้องก็เงียบสงัด!
อวี๋อิ่งอี๋ที่อยู่อีกฟากพลันสร่างเมา ลุกพรวดขึ้นมานั่งหลังตรงแน่วด้วยความตกตะลึง เธอมองจางเย่ที่ซุกตัวอยู่ในผ้าห่มเดียวกัน บนเตียงเดียวกันกับเธอและต่งซานซานอย่างสับสน
เวลาเดียวกัน ต่งซานซานก็หันขวับมามองจางเย่ เธอขยี้ตา จากนั้นก็จ้องเขาอีกครั้งให้แน่ใจ
“จางเย่?”
“จางเย่!?”
จางเย่ผู้มีปฏิกิริยาช้ากว่าใครเพื่อน หันมองต่งซานซานที่อยู่ทางซ้ายอย่างตื่นตะลึง แล้วหันมาเบิกตาค้างกับใบหน้าของอวี๋อิ่งอี๋ที่อยู่ทางขวา แล้วพวกเขาทั้งสามก็ผวาสุดขีดจนแทบจะกระเด้งตกจากเตียง จางเย่ละล่ำละลักอย่างตื่นตระหนก “ไอ้หยา เชี่* ทำไมพวกเธอสองคนมาอยู่บนเตียงฉันล่ะ?”
อวี๋อิ่งอี๋จะเป็นลม “นั่นมันคำถามของฉันต่างหาก!”
ต่งซานซานจ้องจางเย่พลางประกาศ “นี่มันเตียงฉัน!”
“เธอให้ฉันมานอนห้องนี้ไม่ใช่รึไง?” จางเย่ตาถลน
ต่งซานซานพูดไม่ออก “ใครใช้ให้นายมานอนห้องนี้เล่า? ห้องฉันจะนอนกับอิ่งอี๋ ให้นายนอนกับหม่าซวี่เฟยอีกห้องโน่น นายผละไปอาบน้ำก่อนไม่ใช่รึไง?”
จางเย่ยืนกราน “ใช่ไง อาบเสร็จฉันก็มุดผ้าห่มหลับเลย ฉันจะไปรู้ได้ไงว่าห้องฉันกับหม่าซวี่เฟยอยู่ไหน? ฉันก็นึกว่าห้องนี้น่ะสิ”
ต่งซานซานกุมขมับ “มีคนตั้งสองคนอยู่ใต้ผ้าห่ม นี่นายไม่รู้สึกตัวเลยรึไง? มุดเข้ามาเลยจริงสิ?”
จางเย่ว่า “แต่ตอนฉันมุดเข้าผ้าห่มแล้วพวกเธอสองคนก็ไม่เตือนฉันนี่?”
ต่งซานซาน “ฉันดื่มกับอิ่งอี๋ไปตั้งขนาดนั้น จะไปรู้ได้ไงว่ามีคนมุดเข้ามาอีกคนน่ะ”
“ฉันก็ดื่มไปเยอะเหมือนกันแหละน่า ฉันก็ไม่รู้ว่าในผ้าห่มมีคนอยู่นี่” จางเย่บอก “มาถึงฉันก็ผล็อยหลับไปเลย!”
อวี๋อิ่งอี๋ตีจางเย่เพียะอย่างทั้งโกรธทั้งอาย “ไอ้หยา นายนี่มันจริงๆ เลย ฉันล่ะไม่อยากจะเชื่อ” จากนั้นก็พูดกับต่งซานซาน “ซานซาน อย่ามัวแต่ไปเถียงกับเขาเลย รีบแต่งตัวเร็วเข้า!”
พวกเธอทั้งสองคนต่างมีเสื้อผ้าบนตัวน้อยชิ้น
อา แต่ว่าเสื้อผ้าจางเย่กลับน้อยยิ่งกว่า
พออวี๋อิ่งอี๋พูดมาแบบนี้ จางเย่จึงพลันรู้สึกอิหลักอิเหลื่อขึ้นมา หลังจากลอบชำเลืองมองเรือนร่างของสองสาวแวบหนึ่งอย่างอดไม่ได้ หัวใจก็เต้นระส่ำจนต้องรีบสงบสติ แล้วหันไปมองตรงปลายเตียง แต่ตรงนั้นก็ดันมีสิ่งที่ไม่ควรจะให้เขาเห็นเท่าไรนักอยู่ด้วย อย่างเช่นถุงน่องชิ้นหนึ่งที่ไม่รู้ใครเขวี้ยงไปตรงนั้น แถมยังมีชั้นในสีม่วงตัว สีแดงตัว ที่บ้างอยู่บนผ้าห่ม บ้างก็หล่นอยู่บนพื้น และบางตัวก็ห้อยต่องแต่งอยู่ตรงปลายเตียง เสื้อผ้าอีกส่วนถูกกองอยู่แถวๆ ปลายเท้าของจางเย่ข้างใต้ผ้าห่ม พอรู้สึกตัว ดูเหมือนตรงที่นิ้วหัวแม่เท้าของเขาสัมผัสอยู่ก็ใช่
หดเท้ากลับโดยพลัน แล้วจางเย่ก็กระเด้งตัวขึ้นมานั่ง คิดจะรีบแต่งตัว “เสื้อผ้าฉันล่ะ?”
ปรากฏว่า ต่งซานซานผลักเขากลับลงไป “นายอยู่ในผ้าห่มไป ให้พวกเราใส่เสื้อผ้ากันก่อน”
อวี๋อิ่งอี๋พุ่งตัวไปหาเสื้อผ้าแล้ว เพียงแต่เมื่อมีจางเย่อยู่ข้างๆ เธอก็ไม่กล้าจะยืนสวมเสื้อผ้าตรงนั้นอย่างโล่งโจ้ง เธอใช้มือข้างหนึ่งยึดชายผ้าห่มมาปิดบังร่างกาย อีกมือเอื้อมไปหาเสื้อผ้า
จางเย่เห็นดังนั้น จึงเอาผ้าห่มมาคลุมหัว “พวกเธอแต่งตัวไปเถอะ”
เดิมทีคิดว่าคลุมผ้าห่มเอาไว้น่าจะมืดแน่ เขาคงมองอะไรไม่เห็น และก็เพื่อแสดงออกให้ต่งซานซานกับอวี๋อิ่งอี๋รู้ว่า——พวกหล่อนแต่งตัวอย่างวางใจได้ แต่พอคลุมผ้าห่มไปแล้ว เขาถึงรู้ว่า ข้างในยังคงเห็นทะลุปรุโปร่ง ต่งซานซานนั่งอยู่ข้างเตียง อวี๋อิ่งอี๋กึ่งก้มกึ่งนั่งอยู่อีกฟาก มือยังคงยึดชายผ้าห่มไว้ จากมุมนี้จางเย่มองเห็นหมดทุกอย่าง และดูเหมือนจะยิ่งเห็นชัดกว่าเดิมด้วยซ้ำไป
โอเค งั้นหลับตาก็ได้
คราวนี้จางเย่สร่างเมาสนิท
จะว่าไป เรื่องเมื่อคืนนี้ก็ช่างบังเอิญจริงแท้ จางเย่คุยโทรศัพท์จ้ออยู่กับเหยาเจี้ยนไฉตั้งนาน ถึงค่อยไปอาบน้ำ ส่วนพวกต่งซานซานก็คงจะเมาหนักจนไม่รู้ว่ามีคนอยู่ในห้องน้ำตั้งแต่แรก มุดผ้าห่มได้ก็หลับสบาย พอจางเย่ออกมาก็ไม่รู้ตัว เปิดผ้าห่มได้ก็มุดเข้าไปหลับสบายเหมือนกัน ก็ว่าทำไมตอนนั้นถึงรู้สึกว่าในผ้าห่มมันอุ่นๆ เขายังนึกว่าเพราะเป็นผ้าห่มไฟฟ้าอยู่เลย
เฮ้อ นี่มันเป็นโชคชะตาฟ้าลิขิตสินะ
ตรงข้างหู ได้ยินเสียงสองสาวกำลังนินทาเขาอยู่
อวี๋อิ่งอี๋พูด “เจ้าบ้านี่ แย่ชะมัดเลย”
ต่งซานซานรับลูกต่อ “ฉันว่าหมอนี่ตั้งใจแน่ๆ ”
อวี๋อิ่งอี๋พูด “ฮึ่ม ฉันก็ว่างั้น”
จางเย่ทนฟังต่อไปไม่ได้ “ท่านสุภาพสตรีทั้งสองขอรับ ไม่เอาแบบนี้ได้เปล่า?”
ทันใดนั้นข้างนอกห้องก็มีเสียงฝีเท้าดังใกล้เข้ามาเรื่อยๆ ตามมาด้วยเสียงเคาะประตู
ก๊อก ก๊อก ก๊อก
“ซานซาน? อิ่งอี๋?” เป็นเสียงของหม่าซวี่เฟย
หวังเฮ่อเองก็เอ่ยขึ้น “ทั้งสองคนตื่นหรือยัง?”
อวี๋อิ่งอี๋ตกตะลึง หันไปทางประตู “เพิ่งตื่น มีอะไรเหรอ?”
หวังเฮ่อพูดเข้าประเด็น “มือถือข้างล่าง น่าจะเป็นของซานซานนะ คือเมื่อกี้มันดังมาตั้งนานแล้ว พอฉันไปดูก็เห็นมีสายเข้าตั้งหลายสิบสาย ฉันเลยเอามาให้ซานซานน่ะ”
ต่งซานซานรีบตอบ “เอาวางไว้ข้างนอกก่อน พวกฉันยังไม่ได้แต่งตัวเลย”
หวังเฮ่อพูด “อ๊ะ โอเค”
แล้วจากนั้นก็มีเสียงฝีเท้าใครอีกคนเดินขึ้นบันไดมา หยุดอยู่ตรงหน้าประตูพลางเอ่ย “จางเย่ล่ะ?” คนนั้นก็คือเหอขุย
หม่าซวี่เฟยตอบ “ไม่รู้สิ เมื่อคืนฉันก็เหมือนจะไม่เห็นนะ พอร้องเพลงเสร็จฉันก็กลับไปนอนเลย ลืมตาเช้ามาก็ไม่เห็นเขาอยู่ข้างๆ นะ”
เหอขุยพูดอย่างแปลกใจ “งั้นเขาไปไหนล่ะ? รถก็ยังจอดอยู่ข้างนอกอยู่นี่”
หม่าซวี่เฟยถาม “ซานซาน อิ่งอี๋ พวกเธอสองคนเห็นจางเย่บ้างรึเปล่า?”
ในใจอิ่งอี๋อยากจะบอกว่าต้องเห็นอยู่แล้วสิ! ก็ไอ้หมอนี่เล่นมุดมานอนใต้ผ้าห่มผืนเดียวกับพวกฉันทั้งคืนเลยนะ! “พวกเราไม่เห็นเขาเลย”
ต่งซานซานพูดยิ้มๆ “เขาน่ะเหรอ คงโบกรถกลับบ้านไปตั้งแต่เมื่อคืนแล้วล่ะ”
หม่าซวี่เฟยร้องอ้อ “งั้นเหรอ โอเค งั้นพวกเธอเป็นไงบ้าง? ซานซาน วันนี้เธอมีธุระไม่ใช่เหรอ? ฉันจำได้ว่าเธอเคยคุยกับจางเย่เอาไว้นี่ เรื่องซ้อมใหญ่เวทีคืนส่งปีนครหลวงใช่รึเปล่า?”
สิ้นคำ ต่งซานซานพลันแตกตื่น “ไอ้หยา! ตอนนี้กี่โมงแล้ว?”
หวังเฮ่อพูดมาจากข้างนอก “เก้าโมงครึ่งแล้ว”
“แย่แล้วๆ ! สายแล้ว!” ต่งซานซานไม่มีแก่จิตแก่ใจจะระแวดระวังจางเย่แล้ว ทิ้งผ้าห่มลงพื้น พุ่งไปหน้าตู้เสื้อผ้า กระชากเปิด สุ่มคว้ากระโปรงตัวหนึ่งออกมาได้ก็ยัดขาลงไป
เมื่อคนข้างนอกได้ยินเสียง ก็พูดว่า “งั้นเธอรีบเข้าเถอะ จัดการธุระด่วนไปนะ พวกเราขอตัวก่อน ไว้ค่อยนัดรวมรุ่นกันใหม่คราวหน้า ยังไงทุกคนก็อยู่ที่เมืองหลวงกันหมดแล้ว”
“ไปก่อนนะซานซาน”
“อิ่งอี๋ ไว้เจอกันตอนนัดรวมรุ่นนะ”
หลังจากนั้น ทุกคนก็ทยอยเดินลงบันไดไป
อวี๋อิ่งอี๋รู้ว่าต่งซานซานมีธุระเร่งด่วน เวทีรายการคืนส่งปีเป็นอีเวนต์ที่ใหญ่ที่สุดของทุกๆ ปี ยิ่งต่งซานซานเพิ่งจะได้เป็นพิธีกรคืนส่งปีเป็นครั้งแรกด้วย สายงานอื่นก็ไม่อะไรเท่ากับสายงานนี้ ดังนั้นหลังจากสวมชุดกระโปรงของตัวเองเสร็จเธอก็รีบไปช่วยต่งซานซานเลือกชุด
“ตัวนี้ได้ไหม?”
“อะไรก็ได้!”
“เรื่องผมเธอไม่ต้องสน เดี๋ยวฉันช่วยหวีให้”
“ขอบใจนะอิ่งอี๋”
“เกรงใจอะไรกันเล่า รีบเข้าเถอะ หวังว่าจะทันเวลานะ”
“ไม่ทันแน่! กำหนดการซ้อมตอนเก้าโมงนี่ก็เริ่มแล้ว!”
ขณะที่กำลังแต่งตัวอยู่ ต่งซานซานก็นึกอะไรขึ้นมาได้ หันไปมองจางเย่ที่อยู่แอบอยู่ในผ้าห่ม “นายก็เลิกซ่อนได้แล้ว เร่งเข้าสิ นายไม่ไปซ้อมรึไง?”
จางเย่จึงโผล่หัวออกมา กระแอมทีหนึ่ง แล้วมองหาเสื้อผ้า สุดท้ายนึกได้ว่าเมื่อคืนถอดพาดไว้ในห้องน้ำ จึงรีบเข้าไปเปลี่ยนชุด พอสวมเสร็จออกมา ต่งซานซานกับอวี๋อิ่งอี๋เองก็เปลี่ยนเสื้อผ้ากันเสร็จเรียบร้อยแล้ว ทั้งสามยืนประจันหน้ากัน อวี๋อิ่งอี๋อายหนักที่สุด ถัดมาคือจางเย่ แล้วก็ต่งซานซาน เพราะก่อนหน้านี้ก็ไม่ใช่ว่าจางเย่ไม่เคยนอนเตียงต่งซานซานมาก่อน ถึงแม้ตอนนี้เขาจะมีแฟนเป็นตัวเป็นตนแล้ว ก็ไม่ได้รู้สึกอายถึงขนาดนั้น แต่กับอวี๋อิ่งอี๋นั้นไม่ใช่ คนสองคนนอนหน้าแนบหน้ากันทั้งคืน ไม่ให้รู้สึกกระดากยังไงไหว?
แต่ด้วยความที่เดิมทีอวี๋อิ่งอี๋เองก็ไม่ใช่คนขี้อาย หลังจากเก้อเขินอยู่ครู่หนึ่งเธอก็กล่าว “เอาล่ะ เดี๋ยวค่อยมาคิดบัญชีจางเย่ทีหลัง พวกเธอสองคนรีบไปเถอะ!”
ต่งซานซานคว้ากระเป๋าอย่างรวดเร็ว “โอเค ไปล่ะ!”
มือถือส่งเสียงดังขึ้น เป็นของต่งซานซาน เธอลากจางเย่ลงบันไดไปอย่างเร่งร้อนขณะกดรับสาย “ฮัลโหล พี่หู”
เสียงหูเฟยจากปลายสายเจือความโกรธเล็กน้อย “เธออยู่ไหนน่ะ?”
ต่งซานซาน “ใกล้จะถึงแล้วค่ะ รถติดมากเลย ข้างหน้ามีรถชนกัน รถก็เลยติดจนขยับไม่ได้เลยค่ะ”
“นี่จะเริ่มกันแล้วนะ รอแต่เธอเนี่ย”
“ขอโทษจริงๆ ค่ะพี่หู ฉันจะถึงแล้วค่ะ!”
“เร็วหน่อย ผู้บริหารเร่งมาแล้ว!”
แม่ต่งซานซานคนนี้ โกหกได้โดยไม่กระพริบตาเลยสักนิด
อีกด้าน มือถือของจางเย่ก็ส่งเสียงดังขึ้นบ้าง
เพิ่งจะกดรับสาย เสียงกราดเกรี้ยวของเหยาเจี่ยนไฉก็สาดเข้ามา “จางน้อย เจ้าบ้านี่จะนอนไปถึงไหนกันหา? นี่มันกี่โมงกี่ยามแล้ว? โทรไปตั้งกี่สายแล้วเว้ย? ทำไมยังไม่มาอีกฟะ?”
จางเย่เลียนแบบต่งซานซาน “รถมันติดๆ จะถึงแล้ว!”
เหยาเจี้ยนไฉว่า “ถึงบ้าถึงบออะไรของนาย ฉันยังได้ยินเสียงนายวิ่งลงบันไดอยู่เลย!”
จางเย่เหงื่อตก “ช่วยฉันถ่วงเวลาหน่อยน่า รีบอยู่”
“ดารานักแสดงทุกคนมากันหมดแล้ว เหลือแต่นายคนเดียว เมื่อกี้ผู้บริหาร BTV ก็แวะมาถามฉันไม่รู้ตั้งกี่รอบ จนฉันไม่รู้จะตอบยังไงแล้ว เฮ้อ แบบนี้ทำให้พวกเราดูไม่เป็นมืออาชีพเลยนะ แถมยังไม่ได้ซ้อมด้วยกันเลยสักคำ พอถึงเวลาจะให้ว่าไงเล่า?”
“ก็ด้นสดเลยไง”
“ยังไงก็รีบเข้าเถอะ!”
“โอเค”
เพราะเมื่อวานดื่มเหล้าวันนี้เลยขับรถไม่ได้ จางเย่กับต่งซานซานจึงต้องตรงไปโบกรถ รีบรุดไปยังสถานีโทรทัศน์อย่างร้อนใจ
ต่งซานซานหยิบกระจกเล็กๆ ขึ้นมาแต่งหน้าอย่างเร่งด่วน พลางกล่าว “ฉันโดนนายทำซวยไปด้วยแท้ๆ ”
“หา? ทำไมมาโทษฉันงี้ล่ะ?” จางเย่พูดไม่ออก
“อีกเดี๋ยวฉันก็จะโดนด่าแล้วนี่ไง” ต่งซานซานกระวนกระวาย “ท่าไม่ดีเลย คราวนี้ฉันคงโดนตัดออกจากการเป็นพิธีกรคืนส่งปีแล้ว”
จางเย่เองก็รู้ว่าความผิดพลาดครั้งนี้ของต่งซานซานไม่ใช่เรื่องเล็กน้อย เพราะถึงอย่างไรเธอก็นับว่าเป็นหน้าใหม่ ไม่ใช่พิธีกรมีชื่อมือฉมัง การซ้อมงานใหญ่ขนาดนี้ มาสายไปถึงชั่วโมงกว่าเต็มๆ ? นี่เป็นเรื่องที่แค่แก้ตัวเฉยๆ ไม่พอ ตัวจางเย่นั้นไม่เป็นไรหรอก เขาไม่มีผลกระทบอะไร เพราะชื่อเสียงก็ไม่ได้ดีเด่อะไรอยู่แล้ว แค่มาสายจะนับเป็นอะไรได้? อีกทั้งสถานะตำแหน่งงานของเขาให้ปัจจุบันก็มีอยู่ตั้งร้อยแปด ทาง BTV ไม่อาจใช้เรื่องนี้มาเล่นงานเขาได้ แต่ต่งซานซานนั้นไม่เหมือนกัน คนไม่กล้าตำหนิจางเย่ แต่ไหนเลยจะไม่กล้าตำหนิเธอ?
จางเย่จึงกล่าว “เธออย่าใส่ใจเลย เดี๋ยวฉันช่วยอธิบายให้เอง”
ต่งซานซานมองเขา “นายจะอธิบายยังไง?”
“ถึงแล้วค่อยว่ากัน” จางเย่ตอบ








[Go To Next Chapter]( ./50.md)