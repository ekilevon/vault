##บทที่ 880 ทั้งพูดทั้งร้อง!
เวยป๋อเดือดแล้ว!
“โคตรสนุก!”
“สนุกจนน้ำตาไหล!”
“จางเย่สุดยอด!”
“ไปฟังเซี่ยงเซิงของจางเย่กับเหยาเจี้ยนไฉเร็ว!”
“แนะนำคืนส่งปีของ BTV! เด็ดจริง!”
“ไม่ต้องดูเหลียวหนิงทีวีแล้ว ไปดู BTV สิ! เซี่ยงเซิงจางเย่สุดยอดมาก!”
“จางเย่เล่นประเด็นสังคมได้โคตรขยี้!”
“ถึงจะไม่มีด่าคนสักแอะ แต่ก็ยังสนุก!”
“จางเย่ก็คือจางเย่!”
“รอลุ้นต่อเลย! ตอนนี้เพิ่งแสดงได้แค่ครึ่งทาง เห็นว่ารายการคืนส่งปี BTV ให้เวลาพวกเขาเพิ่มจากคราวก่อนด้วย วันนี้จะได้ฟังจนจุใจล่ะ!”
“นี่สิคือศิลปะเซี่ยงเซิงที่แท้จริง!”
“ใช่ เห็นอาจารย์จางแล้วพวกแม่งเป็นยังไงกันบ้างล่ะ? ไอ้พวกที่เรียกตัวเองว่าผู้นำแห่งวงการเซี่ยงเซิงนั่นน่ะ ขึ้นเวทีคืนส่งปีก็สักแต่ท่องตามกัน! ใครกำหนดว่าศิลปะกับความขำไปด้วยกันไม่ได้? ไปดูเซี่ยงเซิงของจางเย่กันให้หมด! จะได้หัดเรียนรู้ซะบ้าง!”
มีเสียงชื่นชมเซี่ยงเซิงของจางเย่!
หลังจากมีคนเห็นคอมเมนต์กันมากเข้า ทุกคนก็ยิ่งถูกดึงดูดให้มาชม
“ไหนดูมั่ง!”
“ช่อง BTV ใช่รึเปล่า?”
“มาแล้ว ดีขนาดนั้นเชียว?”
“ไม่เคยชอบเซี่ยงเซิงด่าคนของจางเย่เลย วันนี้ไม่ด่างั้นเหรอ? งั้นฉันขอลองฟัง”
……


ในห้องส่ง
ฉางเสี่ยวเลี่ยงกับพวกรองผู้กำกับตื่นเต้นมาก แต่ละคนดวงตาเป็นประกาย พวกเขาไม่คิดว่าจางเย่กับเหยาเจี้ยนไฉจะพูดได้ดีถึงขนาดนี้!
เหยาเจี้ยนไฉ “แล้วหลังจากนั้นเป็นยังไงต่อ?”
จางเย่ “ยังจะเป็นไงต่อได้ล่ะ”
เหยาเจี้ยนไฉ “เอ๋?”
จางเย่กล่าวอย่างช่วยไม่ได้ “พอกลับมา หัวหน้าแผนกฉันก็โดนกักตัวสอบวินัยน่ะสิ!”
เหยาเจี้ยนไฉเบิกบาน “ฮึ คนแบบนี้สมควรโดนสอบวินัยตั้งนานแล้ว!”
จางเย่ “ตอนหลัง คนในแผนกฉันก็ยังเอาของติดไม้ติดมือไปเยี่ยมเขาอยู่”
เหยาเจี้ยนไฉ “ไปเยี่ยมเขาทำไม?”
จางเย่ “ก็ไป ‘ฝากตัว’ กับเจ้าหน้าที่สอบสวนยังไงล่ะ”
ผู้ชม “พรืด!”
“ไอ้หยา อาจารย์จาง! คุณอย่าขยี้ขนาดนี้ได้ไหม!”
“ฝากตัวกับเจ้าหน้าที่สอบสวน? ฮ่าๆๆ!”
เหยาเจี้ยนไฉซวนเซ “ถ้าโดนสอบวินัยกันหมดแล้วนายจะไปฝากตัวกับใครเรอะ!”
จางเย่ “ปรากฏว่าฉันก็พลอยซวยไปด้วย เรื่องแป๊ะเจี๊ยะฉันแดงขึ้นมา ก็เลยถูกไล่ออก”
เหยาเจี้ยนไฉ “ก็ทำตัวเอง”
จางเย่ “พอตกงาน ฉันก็เคว้งคว้าง ปักกิ่งกว้างใหญ่ แต่บ้านที่พักเล่าอยู่หนใด? ทันใดนั้นฉันก็อยากซื้อบ้านสักหลัง”
เหยาเจี้ยนไฉร้องโอ้โห “บ้านที่ปักกิ่งราคาโหดนะ!”
จางเย่ “นั่นสิ ต่อมาฉันก็ได้ข่าวมีผู้เชี่ยวชาญด้านอสังหาริมทรัพย์คนหนึ่งจัดสัมมนาให้ความรู้เรื่องซื้อบ้านเวลาไหนเหมาะที่สุด ใจฉันสั่งว่าต้องไปฟังให้จงได้ จ่ายค่าลงทะเบียนเสร็จ เข้าไปนั่งฟัง ในนั้นคนแน่นมาก ผู้เชี่ยวชาญบนเวทีก็พูดตั้งแต่หกโมงเช้ายันสองทุ่ม วิเคราะห์กระแสราคาบ้านเป็นฉากๆ”
เหยาเจี้ยนไฉผงกศีรษะ “คนเขาเชี่ยวชาญนี่นะ”
จางเย่ “พอถึงสรุปสุดท้าย ช่วงโอกาสที่ดีที่สุดในการซื้อบ้านนั้นคือตอนไหน?”
เหยาเจี้ยนไฉถามอย่างคาดหวัง “ตอนไหน?”
จางเย่ “...สองปีก่อน!”
เหยาเจี้ยนไฉตะโกน “หา! สองปีก่อน แล้วจะบอกมาทำซากอะไร!?”
ผู้ชมพ่นหัวเราะ!
“ฮ่าๆๆๆ!”
เหยาเจี้ยนไฉ “เรื่องแค่นี้ยังบรรยายมาได้ตั้งสิบกว่าชั่วโมง?”
จางเย่พูดอย่างเคืองขุ่น “พูดอีกก็ถูกอีก!”
เหยาเจี้ยนไฉ “ไอ้ผู้เชี่ยวชาญพวกนี้!”
ผู้ชมฟังอย่างเข้าใจแจ่มแจ้ง ในสังคมตอนนี้ไม่ว่าใครก็สามารถทึกทักว่าตนเป็นผู้เชี่ยวชาญ อาศัยหน้าหนาและปากช่างจ้อพูดไปเรื่อยชักจูงผู้คน มุกของจางเย่ก็คือจงใจเสียดสีคนพวกนี้!
……


ที่บ้านพ่อกับแม่
ยายดูทีวีพลางกล่าวอย่างร่าเริง “ดูหลานฉันสิ เก่งจัง!”
ตาเอ่ย “พูดได้ดี เมื่อก่อนฉันก็เคยโดนพวกผู้เชี่ยวชาญนี่หลอกไปทีหนึ่ง!”
น้องสาวคนโตอุทาน “พี่ชายหนูร้ายกาจจริงๆ!”
น้าสะใภ้สามกล่าวกับแม่อย่างชื่นชม “พี่สามี อีกหน่อยนะ เย่น้อยต้องโด่งดังยิ่งขึ้นไปอีกแน่!”
เมื่อลูกชายไม่อยู่ แม่ก็ส่ายหน้ากล่าวอย่างเปิดเผย “เมื่อก่อนตอนลูกไม่มีงานทำ ฉันเอาแต่เคี่ยวเข็ญเขา หวังให้เขาเป็นที่เชิดหน้าชูตา แต่ตอนนี้ฉันกลับไม่อยากให้เขาดังแล้ว งานเยอะไปไม่ใช่เรื่องดี วันๆ ไม่เคยได้อยู่บ้าน เฮ้อ ขอแค่ปีนี้เขาได้กลับมาฉลองปีใหม่ที่บ้านอย่างสบายใจ ฉันก็ขอบคุณสวรรค์แล้ว”
น้าสองกล่าว “เย่น้อยเป็นคนทำการใหญ่ ธุระย่อมมาก จะฉลองปีใหม่ตอนไหนก็ไม่มีปัญหาหรอก?”
น้าใหญ่เสริม “ใช่แล้ว ลูกหลานกำลังพยายามเต็มที่อยู่ข้างนอก พวกเราต้องเข้าใจเขาถึงจะถูก”
……


ชาวเน็ตเองก็หัวเราะจนเหนื่อย
“ฮ่าๆๆๆ!”
“ร้ายกาจ!”
“นั่นสิ ร้ายกาจจริงๆ!”
“เหมือนจางเย่ล้ำหน้าวงการเซี่ยงเซิงไปหลายปีเลย!”
“ใช่ ไม่ได้อยู่ระดับเดียวกันแล้ว!”
ทว่าตอนนี้เอง มีนักแสดงเซี่ยงเซิงบางคนทนไม่ได้ ออกมาตอบโต้
ลูกศิษย์ของถังต้าจางกล่าวกระฟัดกระเฟียด “จางเย่จ้างหน้าม้าเยอะขนาดนี้เลย? จ่ายไปเท่าไรล่ะ?”
ศิษย์น้องของถังต้าจาง “ฟังยังไงของพวกนาย? เซี่ยงเซิงนี่หัวข้อ ‘ทุกอย่างดีหมด’ แต่ดูเนื้อหาสิ? ตั้งแต่หัวยันหางไม่เห็นมีอะไรดีสักอย่าง การงานก็ย่ำแย่ ไม่เห็นเกี่ยวกันสักนิด!”
เหล่าคนในวงการที่ไม่ชอบจางเย่ก็ออกมาสนับสนุน
“ใช่!!”
“ทุกอย่างดีหมดตรงไหนกัน?”
“ไม่เห็นดีสักอย่าง!”
แฟนคลับจางเย่ออกมาตอบโต้ “ถ้าฟังสนุก ยังจะใส่ใจหัวข้อทำไมกัน? จะชื่อ ‘ทุกอย่างดีหมด’ แล้วมันมีปัญหาตรงไหน?”
แต่เมื่อมีคนท้วง หลายคนก็เริ่มเกิดความสงสัย
จริงด้วย
ทำไมถึงชื่อ ‘ทุกอย่างดีหมด’ ล่ะ?
ว่างงาน?
โดนไล่ออก?
ซื้อบ้านไม่ได้?
ยังจะทุกอย่างดีหมดอยู่อีกหรือ?
……


บนเวที
เหยาเจี้ยนไฉเอ่ยถาม “หลังจากนั้นนายก็เลยมาเป็นพิธีกรพูดเซี่ยงเซิงสินะ?”
จางเย่ “นั่นมันตอนท้ายสุด”
เหยาเจี้ยนไฉ “อ้อ ระหว่างนั้นยังเคยทำอย่างอื่นอีก?”
จางเย่ “อย่างสุดท้ายฉันทำก่อนจะมาเป็นพิธีกรพูดเซี่ยงเซิง คือเป็นนักร้อง”
เหยาเจี้ยนไฉอุทานอย่างประหลาดใจ “โห นายร้องเพลงได้ด้วย?”
จางเย่มองเขา “พูดแบบนี้หมายความว่าไง? ดูถูกฉันเรอะ?”
เหยาเจี้ยนไฉ “เปล่านะ ก็ฉันรู้จักนายมาตั้งหลายปี ไม่เคยเห็นนายร้องเพลงสักที”
ผู้ชมพอได้ฟังก็เบิกตากว้าง
“หมายความว่าไง?”
“จางเย่จะร้องเพลงเหรอ?”
“ไอ้หยาแบบนี้ต้องฟังให้ได้แล้ว!”
“จางเย่จะร้องได้เหรอ?”
จางเย่พูดอย่างวางมาด “แน่นอน สกิลการร้องเพลงของฉัน ไม่ใช่อยากจะฟังก็ได้ฟังง่ายๆ”
เหยาเจี้ยนไฉแปลกใจ “ถ้าอย่างนั้นปกตินายร้องเพลงอะไร?”
จางเย่ยิ้ม “ฉันชอบร้องเพลงซึ้ง อย่างเพลง ‘กลับบ้านแล้ว’ ของจางเสีย”
เหยาเจี้ยนไฉ “ไอ้หยา เพลงนี้ดังมากนะ ถึงกับเป็นบทเพลงอมตะด้วย!”
จางเย่ “ถูกต้อง”
เหยาเจี้ยนไฉ “นายร้องได้?”
จางเย่หันไปกล่าวกับผู้ชม “เดี๋ยวผมจะร้องให้ฟังสักท่อนดีไหมครับ?”
ผู้ชมส่งเสียงประสาน
“ดี!”
“ดี!”
“ฮ่าๆ!”
จางเย่ทำมือเป็นเชิงให้ทุกคนเบาเสียง แล้วกล่าว “แต่พวกคุณต้องให้ความร่วมมือหน่อยนะ ตอนที่ผมร้องเพลงนี้ ขอให้พวกคุณหลับตาฟัง ต้องหลับตาเท่านั้นจึงจะสัมผัสได้ถึงการถ่ายทอดอารมณ์เหมือนกับต้นฉบับ”
เหยาเจี้ยนไฉประหลาดใจ “หา? นายเลียนเสียงจางเสียได้ด้วยเหรอ?”
จางเย่ตอบขึงขัง “ได้สิ ฟังแล้วพวกคุณจะต้องตะลึง——” แล้วเขาก็ทำหน้าเคลิบเคลิ้ม “อา เพราะมาก เหมือนมาก จางเสียกลับมามีชีวิตอีกครั้งแล้ว!”
เหยาเจี้ยนไฉรีบเบรกเอี๊ยด “เธอยังไม่ตาย! ยังไม่ตายตั้งแต่แรกแล้ว!”
ผู้ชมก็คาดไม่ถึงว่าจะโดนเล่นมุกกะทันหัน จึงพ่นหัวเราะพรืด!
“ฮ่าๆๆๆ!”
“จางเย่โคตรใจร้าย!”
“พรืด!”
“ไอ้หยา ขำชะมัด!”
จางเย่ปาดเหงื่อตกใจ “อ๋า?”
เหยาเจี้ยนไฉแก้ “จางเสียยังมีชีวิตอยู่!”
จางเย่ “จริงง่ะ?”
เหยาเจี้ยนไฉตาเหลือก “จะบ้าเรอะ! ก็ปีที่แล้วนายยังทำรายการด้วยกันอยู่เลย!”
ผู้ชมหัวเราะจนไม่ไหวแล้ว “ฮ่าๆๆๆๆ!”
ขณะนั้น เมื่อจางเสียซึ่งนั่งอยู่หน้าทีวีพร้อมกับครอบครัวได้ฟังเข้า ก็แทบพ่นน้ำออกจากปาก!
ลูกชายของจางเสียพูดไม่ออก “อาจารย์จางนี่นะ!”
จางเสียเองก็ขำไม่หยุด “ล้อฉันรึ? เดี๋ยวต้องคิดบัญชีกับเขาเสียหน่อย!”
บทเพลง ‘กลับบ้านแล้ว’ เป็นเพลงของโลกใบนี้
จางเย่กระแอม “โอเค งั้นฉันจะร้องล่ะนะ”
เหยาเจี้ยนไฉ “ร้องเถอะ รอฟังกันอยู่เนี่ย”
จางเย่ยกมือข้างหนึ่ง “เพลงมา!”
หนึ่งวินาที
สองวินาที
ทุกอย่างเงียบกริบ
จางเย่ลดมือลง “ไม่มีก็ช่างเถอะ”
ผู้ชม “พรืด!”
เหยาเจี้ยนไฉ “โอย แล้วนายจะพูดทำเพื่อ!”
จางเย่ทำท่าทางปรับอารมณ์อยู่ชั่วครู่ จากนั้นก็อ้าปากร้อง “อา…ปีใหม่แล้ว ลูกกลับบ้านมา ก๊อก ก๊อก ก๊อก เสียงเคาะประตู...ก๊อก ก๊อก ก๊อก เสียงเคาะประตู...ก๊อก ก๊อก ก๊อก เสียงเคาะประตู...ก๊อก ก๊อก ก๊อก เสียงเคาะประตู...ก๊อก ก๊อก ก๊อก เสียงเคาะ…”
เหยาเจี้ยนไฉหมดความอดทน ฟาดเขาพร้อมตวาด “รีบเปิดประตูสักที!”
ผู้ชมในห้องส่งคนหนึ่งตบขาแล้วปล่อยก๊าก!
“ฮ่าๆๆๆๆ!”
เดิมทีเพลงนี้ไม่ได้ร้องอย่างนี้ แท้จริงแล้วเนื้อเพลง ‘ก๊อก ก๊อก ก๊อก’ มีแค่ท่อนเดียว แต่จางเย่เอามาร้องวนถึงสี่รอบ!
เหยาเจี้ยนไฉจะเป็นลม “ลูกเขากลับมาบ้าน เคาะประตูตั้งนานแล้ว! เมื่อไหร่นายจะเปิดประตูให้เขาเข้าบ้านสักที!”
จางเย่กะพริบตาปริบ “ก็มันเปิดไม่ออก ฉันเลยต้องมายืนร้องเพลงอยู่นี่ไง”
เหยาเจี้ยนไฉ “โว้ย! มันใช่เรอะ!?”
เสียงร้องของจางเย่พูดไปแล้วก็คือพื้นๆ แค่คีย์ไม่เพี้ยน ส่วนเรื่องเทคนิคการร้อง การกักลมอะไรต่างๆ เขาไม่ได้เลย เป็นมือสมัครเล่นขนานแท้ แต่ผู้ชมก็ไม่ได้คาดหวังให้จางเย่ร้องได้ไพเราะอยู่แล้ว แค่ฟังกันขำๆ จางเย่จึงแทรกมุกเข้าไปได้อย่างชาญฉลาด ทำให้ผู้ชมทั้งในห้องส่งและทางบ้านต่างหัวเราะออกมา ชนิดที่กล่าวได้ว่าแทบไม่ได้หยุดพักหายใจ เพิ่งขำมุกหนึ่งเสร็จ ก็ต้องขำกับมุกต่อมาทันที จังหวะการควบคุมนับว่ายอดเยี่ยม!
มีเล่นมุก
มีขยี้ประเด็นสังคม
มีก้วนโข่วดั้งเดิม
ตอนนี้ยังจะมีร้องเพลงอีก?
ผลงานเซี่ยงเซิงชิ้นนี้ มองผ่านๆ คล้ายจะปะปนกันมั่วซั่ว แต่ด้วยฝีมือจางเย่ที่ปั้นแต่งเรียบเรียงขึ้นใหม่ จนเรื่องที่มั่วซั่วกลายเป็นการร้อยเรียงเรื่องราวชีวิตหลังจากที่เขาเรียนจบอย่างแนบเนียน มีเพียงแค่ชื่อหัวข้อ ‘ทุกอย่างดีหมด’ เท่านั้นที่ทุกคนยังข้องใจ ว่าทำไมเขาถึงตั้งชื่อที่ไม่สอดคล้องกันเช่นนี้?




[Go To Next Chapter]( ./78.md)