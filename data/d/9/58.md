##บทที่ 861 วันนี้ ถึงพวกนายไม่อยากเจอฉันก็ต้องเจอ!
ณ ประตูทางเข้างาน
ผู้คนต่างตกตะลึง!
เหยียนเทียนเฟยสีหน้ามืดทะมึน “นายว่าไงนะ?”
สตาฟงานเลี้ยงคนนั้นพูดซ้ำ “อาจารย์จางเย่ไม่มีสิทธิ์เข้าร่วมงานเลี้ยงประจำปีครั้งนี้ครับ”
ฮาฉีฉีหงุดหงิด “ทำไมล่ะ!”
จางจั่วก็โมโห “ทำไมมีแค่ผู้กำกับจางของเราที่เข้าร่วมงานไม่ได้?”
“เป็นคำสั่งของผู้บริหารสถานีครับ” สตาฟคนนั้นกล่าว “พวกเราเพียงแต่ปฏิบัติตามคำสั่ง เรื่องอื่นพวกเราไม่ทราบ เพราะฉะนั้น ขออภัยอาจารย์จางด้วยครับ เราคงต้องขอบัตรผ่านของคุณคืน”
จางเย่รู้สึกสนุกขึ้นมา “ถ้าฉันจะเข้าให้ได้ล่ะ?”
พนักงานพวกนั้นสะอึก
คนหนึ่งกล่าว “เรื่องนี้…”
จางเย่กล่าวน้ำเสียงราบเรียบ “พวกนายลองคิดหาเหตุผลมาสิ หรือจะจับฉันโยนออกไป?”
สตาฟอีกคนก้าวถอยหลังอย่างไม่รู้สึกตัว ใครบ้างจะไม่รู้ชื่อเสียของจางเย่!
เหยียนเทียนเฟยตวาด “ไปเรียกผู้จัดการมา!”
ความจริงคนที่รับหน้าที่เป็นผู้จัดการงานเลี้ยงประจำปีนี้แอบดูเหตุการณ์อยู่ท่ามกลางกลุ่มคนมาโดยตลอด เขารู้ว่าเรื่องนี้ต้องยุ่งยากแน่ จึงคิดซ่อนตัวไม่ยอมออกไป ทว่าเมื่อเห็นว่าอาจเกิดเหตุวิวาท จะซ่อนตัวต่อไปก็ไม่ได้แล้ว จึงได้แต่รีบก้าวออกมา “เหล่าเหยียน เกิดอะไรขึ้น? ทำไมอารมณ์เสียอย่างนี้ล่ะ?”
เหยียนเทียนเฟยส่งเสียงเหอะ “นายคิดว่าทำไมล่ะ!”
ผู้จัดการงานเลี้ยงกล่าว “ฉันเองก็เพิ่งได้รับแจ้งเมื่อกี้นี้เอง”
ความอารมณ์ร้ายของเหยียนเทียนเฟยนั้นเป็นที่รู้กันใน CCTV เขาไม่ลดเสียง ซ้ำยังตวาดจนคนได้ยินทั่ว “ไม่มีการแจ้งล่วงหน้า รอจนพวกเราจวนจะเข้างานอยู่แล้วพวกนายค่อยมาขวาง? พวกนายชักสีหน้าใส่ใครกัน? จะข่มขู่ใครเรอะหา?”
ผู้จัดการคนนั้นพูด “ก็มันเป็นคำสั่งผู้บริหารสถานี!”
“ฉันไม่สนว่าใครแม่งเป็นคนสั่ง!” เหยียนเทียนเฟยสบถ “งานฉลองทั้งที มัวทำเรื่องบ้าอะไรกันวะ? คิดจะหักหน้ากันงั้นเรอะ? จะเล่นกันแบบนี้ใช่ไหม?”
ผู้จัดการว่า “เหล่าเหยียน นายจะตะโกนใส่ฉันทำไม!”
เหยียนเทียนเฟยชี้หน้าเขาพลางกล่าว “ฉันจะตะโกนใส่นาย แล้วจะทำไม!”
ผู้จัดการคนนั้นเริ่มไม่สบอารมณ์ขึ้นมา จึงตะเบ็งเสียงแข่งกับเหยียนเทียนเฟยอยู่ตรงประตู!
คนทั้งหมดที่อยู่บริเวณรอบๆ ต่างได้ยินเสียงตะโกนตวาดใส่กันของพวกเขาโดยทั่ว ผู้บริหารช่องกับพนักงานส่วนใหญ่ยังไม่ได้เข้างาน ต่างคนจึงต่างยืนเข้าแถวรออยู่ด้านนอก เพียงชะเง้อคอก็มองเห็นเหตุการณ์ทั้งหมด หรือแม้แต่พนักงานที่เข้างานไปแล้ว ก็ยังได้ยินเสียงเอะอะโวยวายจากด้านนอก หลายคนพากันชะโงกหน้าออกมาดู
เริ่มมีคนสังเกตเห็นเหตุการณ์นี้มากขึ้นทุกที
ทั้งผู้อำนวยการเจียงหน่ายสยงจาก CCTV1
รองผู้อำนวยการช่อง CCTV5
จางหั่วจากช่อง CCTV วาไรตี้
ทุกคนพากันเพ่งมองมาแต่ไกล
“มีเรื่องอะไรกันน่ะ?”
“เกิดอะไรขึ้น?”
“จางเย่โดนขวางอยู่ข้างนอกน่ะ”
“หา?”
“เห็นว่ามีประกาศจากทางสถานี ไม่ให้เขาเข้าร่วมงาน!”
“วันนี้เป็นงานเลี้ยงประจำปี หนึ่งปีมีแค่ครั้งเดียว เป็นไปไม่ได้หรอกมั้ง?”
“ทำไมจะไม่ได้ ไม่เห็นเหรอว่าแทบจะตีกันอยู่ข้างนอกนั่นแล้ว!”
“ไอ้หยา จริงด้วยล่ะ!”
“ไม่ให้จางเย่เข้างานจริงสิ?”
เหล่าพนักงานต่างซุบซิบกันเซ็งแซ่
เหยียนเทียนเฟยตะคอกอย่างกราดเกรี้ยว “เหล่าเหอ นายอย่ามาแกล้งโง่ใส่ฉัน จางน้อยเป็นหนึ่งในผู้กำกับรายการ เป็นผู้รับผิดชอบของช่องสิบสี่เรา เพราะอะไรถึงไม่ให้เขาเข้างาน? หา?”
ผู้จัดการคนนั้นกล่าว “นายจะบอกว่าฉันอ้างคำสั่งมั่วมารึไง?”
ทว่าตอนนี้เอง ก็พลันเกิดเรื่องที่เหนือความคาดหมาย จางเย่ปลดบัตรผ่านที่ห้อยคออยู่ออก ยิ้มพลางโยนไปให้สตาฟงานเลี้ยงคนหนึ่ง แล้วหันไปพูดกับเหยียนเทียนเฟย “ผอ.เหยียน ช่างเถอะครับ ไม่เข้างานก็ไม่เข้า ผมกลับบ้านไปนอนก็ได้”
ทว่าเหยียนเทียนเฟยกลับเอ่ยเสียงดัง “เรื่องนี้ช่างไม่ได้!”
“ผู้กำกับจาง อย่าไปนะคะ!” ฮาฉีฉีเองก็ไม่ยอม
“ใช่แล้ว ผู้กำกับจาง!”
“ถ้าคุณไปผมก็จะไปด้วย!”
“ไม่ต้องเข้างานกันให้หมดนี่แหละ!”
“แม่งเอ้ย! รังแกกันชัดๆ!”
คนของช่องสิบสี่ต่างพากันตะโกนขึ้นมา!
ไม่ใช่ว่าวันนี้จางเย่ไม่โมโห โดยนิสัยของเขาถ้าเจอเรื่องแบบนี้ คงลงมือกับคนที่มาหาเรื่องไปนานแล้ว แต่นั่นเป็นตอนที่เรื่องราวเกี่ยวพันกับตัวเขาคนเดียว หากเป็นเรื่องของเขาเพียงลำพัง จางเย่พร้อมเย้ยฟ้าท้าดินไม่มีหวั่น ถึงไหนถึงกัน ทว่าเรื่องในวันนี้ไม่ใช่แค่ตัวเขา เหยียนเทียนเฟยและคนในทีมต่างออกหน้าโมโหแทน จางเย่ไม่อยากทำให้คนอื่นเดือดร้อนเพราะเขา
แต่เหยียนเทียนเฟยกลับรั้งไหล่จางเย่ไว้ ไม่ยอมให้เขาไป
เมื่อเห็นดังนั้น จางเย่รู้สึกซาบซึ้งใจมาก คนเป็นเดือดเป็นร้อนแทนตัวเองตั้งขนาดนี้ จางเย่จึงไม่มีเหตุผลที่จะต้องยอมถอย!
ทันใดนั้นก็มีคนผู้หนึ่งปรากฏตัวขึ้น
——เป็นผู้ช่วยของรองหัวหน้าสถานีคนหนึ่ง
ผู้ช่วยคนนั้นวางท่า มาถึงก็ตะเบ็งเสียงดังใส่คนที่มุงอยู่ “มัวดูอะไรกันนักหนา! งานเลี้ยงประจำปีจะเริ่มแล้ว! รีบเข้างานเร็วสิ!”
พนักงานบางคนจึงทยอยต่อแถวเข้างาน แต่ก็เป็นไปด้วยความเชื่องช้า เดินพลางหันมองพลาง ยังคงสนใจเหตุการณ์ทางนั้น
ผู้ช่วยเดินมาหยุดตรงหน้ากลุ่มคนช่องสิบสี่ “ผอ.เหยียน วันสำคัญแบบนี้คุณยังไม่รู้อะไรควรไม่ควรอีกเหรอ? คนตั้งมาก ไว้หน้ากันหน่อยได้ไหม?
เหยียนเทียนเฟยมองเขาอย่างเย็นชา “ไว้หน้านาย แล้วใครจะมาไว้หน้าฉันล่ะ?”
ผู้ช่วยกล่าว “เรื่องนี้ผู้บริหารมีมติกันในที่ประชุมแล้ว เหตุผลก็ง่ายมาก ข้อแรก จางเย่ไปร่วมอัดรายการซ้อมเวทีคืนส่งปีของ BTV โดยพลการ ไม่ผ่านความเห็นชอบจากทางสถานี นี่คือขัดต่อกฎ ข้อสอง จางเย่เป็นพนักงานของ CCTV แต่กลับสาดเสียเทเสียใส่รายการคืนส่งปี CCTV รวมถึงการแสดงที่เกี่ยวข้อง นี่ก็แหกกฎ จากสองข้อนี้ ทางสถานีเลยมีมาตรการลงโทษจางเย่ โดยการตัดโบนัสสิ้นปีและโบนัสสองเดือนนี้ทั้งหมด ลดฐานเงินเดือน ให้จดหมายเตือน พร้อมทั้งห้ามเข้าร่วมงานเลี้ยงสิ้นปี เรื่องมันก็เป็นแบบนี้!”
หักเงินเดือน?
ตัดโบนัส?
บทลงโทษไร้เหตุผลสิ้นดี!
อีกทั้งหลายคนที่อยู่รอบๆ ก็รู้สึกตะขิดตะขวงชัดเจน ด้วยความสำเร็จของรายการ ‘ปลายลิ้น’ โบนัสที่จางเย่จะได้ย่อมไม่มีทางเท่ากับพนักงานธรรมดาแน่นอน ควรจะเป็นหกหรือเจ็ดหลักด้วยซ้ำ นับว่าเป็นเงินจำนวนมหาศาลไม่ว่าสำหรับใครก็ตาม
เหยียนเทียนเฟยขยับจะพูด
จางเย่ชิงตอบกลับไปด้วยน้ำเสียงราบเรียบ “ฉันก็มีเรื่องอยากพูดสามข้อ”
ผู้ช่วยคนนั้นจ้องเขา “ว่ามาสิ”
“ข้อแรก” จางเย่พูดกับเขา “นายเป็นใคร?”
บางคนที่มุงอยู่หลุดเสียงพรืดอย่างช่วยไม่ได้ หัวเราะขำ
ผู้ช่วยคนนั้นหน้าถอดสีทันที!
ฉันเป็นใคร?
นายไม่รู้จักฉันเหรอ?
ผู้ช่วยคนนั้นคิดว่าจางเย่จงใจ แต่ความจริงแล้วจางเย่ไม่รู้จักเขาจริงๆ ขนาดพวกรองหัวหน้าสถานีเขายังรู้จักไม่หมดเลย นับประสาอะไรกับแค่ผู้ช่วยคนหนึ่ง
จางเย่พูดต่อ “ข้อสอง สัญญาจ้างงานของฉันเป็นสัญญาอิสระ ฉันไม่จำเป็นต้องผ่านความเห็นชอบอะไรจากใครหน้าไหนทั้งนั้น ฉันจะไปทำผลงานหรือเข้าร่วมรายการคืนส่งปีของสถานีไหนๆ คนอื่นไม่มีสิทธิ์ก้าวก่ายทั้งนั้น ข้อสาม ผลงานเซี่ยงเซิงทั้งหมดเป็นเรื่องแต่ง ถ้านายจะทึกทักเป็นจริงให้ได้ ฉันก็จนปัญญา ถึงจะอ้างว่าฉันสาดเสียเทเสียใส่ CCTV มันก็เป็นแค่มุกตลกและเรื่องที่แต่งขึ้น ถ้าของแบบนี้มีปัญหา งั้นฉันก็อยากถามบ้างว่า ที่ทีมรายการคืนส่งปีกับคนในวงการเซี่ยงเซิงที่จะขึ้นเวทีนั่นมาด่าฉันเสียๆ หายๆ บนเวยป๋อ นับเป็นการแหกกฎด้วยไหม? สมควรถูกลงโทษรึเปล่า? ทีฉันขึ้นพูดแสดงรายการปลอมๆ ไม่กี่ประโยคมาบอกว่าทำไม่ได้! สองมาตรฐานไหมแบบนี้?”
อันที่จริงก่อนเล่นมุก ‘ฉันจะขึ้นเวทีคืนส่งปี’ จางเย่ก็ไม่ได้ตั้งใจว่าจะใช้โชว์นี้แสดงเลย แต่เมื่อเจอคนวงการเซี่ยงเซิงด่ามาก่อน เจอพวก CCTV วิจารณ์ออกสู่สาธารณะ เจอคำพูดคนในทีมงานคืนส่งปีที่สัมภาษณ์กับสื่อว่า ‘คืนส่งปีไม่มีวันเชิญจางเย่’ เขาก็ตัดสินใจเล่นเซี่ยงเซิงมุกนั้นทันที โดนคนหยามหน้า มีเหตุผลอะไรไม่ให้โต้กลับเล่า!
พวกนายด่าฉันได้ แต่ฉันพูดถึงพวกนายบ้างไม่ได้?
คิดว่าตัวเองเป็นฮ่องเต้รึไงวะ!
ผู้ช่วยคนนั้นกล่าว “ฉันจะพูดอีกรอบ นี่คือการตัดสินใจของทางสถานี นายพูดอะไรตอนนี้ก็ไม่มีประโยชน์ งานเลี้ยงครั้งนี้ห้ามนายเข้าร่วม!”
เหยียนเทียนเฟยคำราม “สถานีตัดสินใจ แล้วทำไมฉันถึงไม่รู้?”
ผู้ช่วยคนนั้นพูดเสียงเข้ม “ก่อนหน้านี้ไม่ได้รับแจ้ง แต่ตอนนี้ก็รู้แล้วนี่!”
เหยียนเทียนเฟยกลับตอบไปว่า “ฉันเป็นหัวหน้าผู้ดูแลจางเย่ จะตัดเงินเขา? ลงโทษเขา? ผ่านฉันหรือยัง? ฉันเห็นชอบแล้วเหรอ? ถ้าฉันไม่ยินยอม ใครก็อย่าคิดจะมาตัดเงินจางน้อย! ใครก็ไม่มีสิทธิ์ห้ามไม่ให้คนที่สร้างผลงานโดดเด่นคนนี้เข้างานเลี้ยงประจำปี!” แล้วสำทับด้วยเสียงดังก้องอีกครั้ง “ไม่ว่าใครหน้าไหนก็ตาม!”
หากจะบอกว่าจางเย่มีชื่อเสียงเลวร้ายที่สุดเป็นที่หนึ่งใน CCTV ปัจจุบัน เช่นนั้นเหยียนเทียนเฟยก็เป็นอันดับสองอย่างไม่ต้องสงสัย พนักงานเก่าของ CCTV หลายคนต่างรู้ดีถึงความอารมณ์ร้ายของเหยียนเทียนเฟย และสิ่งที่เขาพูดก็ไม่ใช่เรื่องน่าตกใจ เพราะก่อนหน้านี้ เหยียนเทียนเฟยก็ใช่ว่าไม่จะเคยเปิดฉากด่ากราดกับผู้บริหารสถานีมาก่อน!
ในกลุ่มคนมุง มีรองผู้อำนวยการคนหนึ่งของช่องสิบเอ็ดซึ่งมีความสัมพันธ์อันดีกับเหยียนเทียนเฟย และเป็นคนอนุมัติให้ยืมกล้อง HD ตอนที่พวกเขาถ่ายทำ ‘ปลายลิ้น’
หลังจากฟังอยู่นาน รองผู้อำนวยการจาก็พูดขึ้น “ผู้ช่วยห่าว นายก็อย่าไปใส่อารมณ์ด่าคนช่องสิบสี่เขาสิ เรื่องนี้มันก็ไม่สมควรจริงๆ นะ ‘ปลายลิ้น’ เป็นถึงรายการเรตติ้งอันดับหนึ่งของประเทศ ทำลายสถิติมากมาย ซ้ำยังได้รางวัลสารคดียอดเยี่ยมมาอีก นี่เป็นเพราะผู้กำกับจางทั้งนั้น ลงโทษให้จดหมายเตือนยังพอว่า แต่ก็ต้องแยกแยะประเด็นกันด้วย จะเอามาปนกันหมดไม่ได้ถูกไหม? จะตรุษจีนอยู่แล้ว แม้แต่งานเลี้ยงประจำปีก็ไม่ให้ผู้กำกับจางเข้าร่วม? นี่ก็ไร้มนุษยธรรมไปหน่อยนะ”
ทางด้านหลังมีหัวหน้าแผนกช่องอื่นอีกคนหนึ่งกล่าว “ใช่ ต้องเป็นศัตรูคู่อาฆาตแล้วแบบนี้ ถึงกับไม่ให้เข้างานเลี้ยงประจำปี? แล้วจำเป็นต้องมาขวางต่อหน้าคนมากมายขนาดนี้ด้วยเหรอ?”
เหยียนเทียนเฟยมีเพื่อนไม่มาก ส่วนเพื่อนจางเย่ยิ่งน้อยกว่า ดังนั้นในกลุ่มคนจึงมีหัวหน้าระดับสูงเพียงสองสามคนมาช่วยพูดแทนพวกเขา ในขณะคนส่วนใหญ่พยายามไกล่เกลี่ยสถานการณ์
ผู้จัดการคนหนึ่งของ CCTV3 กล่าว “เลิกทะเลาะกันเถอะ คนตั้งเยอะแยะ”
หัวหน้าคนหนึ่งของช่อง CCTV ภาษาต่างประเทศกล่าว “เหล่าเหยียน อาจารย์จางน้อย พวกคุณก็ใจเย็นๆ นะ พวกผู้บริหารอยู่ข้างในกันหมดแล้ว เถียงกันไปก็ไม่ได้อะไรหรอก”
ในตอนนั้นเอง ผู้อำนวยการเจียงหน่ายสยงกับรองผู้อำนวยการเจียงหยวนของ CCTV1 เดินออกจากมาห้องจัดเลี้ยง
เจียงหน่ายสยง “เหล่าเหยียน ขนาดเป็นคำตัดสินลงโทษของทางสถานีนายก็ไม่สนเหรอ?”
เหยียนเทียนเฟยมองเขาพลางกล่าว “นายมายุ่งอะไรด้วย?”
แม้ว่ารายการคืนส่งปีจะออกอากาศทางช่อง CCTV1 แต่ก็ไม่ได้เกี่ยวข้องกับ CCTV1 นัก โดยปกติแล้วทุกปีทีมรายการคืนส่งปีจะเป็นทีมงานที่ตั้งขึ้นแยกต่างหาก คนในทีมล้วนโยกย้ายมาจากแผนกต่างๆ มีกระทั่งคนที่เชิญมาจากข้างนอก เป็นทีมรายการอิสระ
เพียงประโยคเดียวก็ทำให้เจียงหน่ายสยงดิ้นเร่าขึ้นมาได้ “พูดอะไรวะ! บทลงโทษก็ออกมาแล้ว พวกนายยังจะมาดื้อด้านอะไรอีก!”
พูดไปพูดมาก็ทะเลาะกันขึ้นมาอีกรอบ!
สถานการณ์นอกห้องจัดเลี้ยงยิ่งนานก็ยิ่งเกินจะควบคุมแล้ว!
ทันใดนั้น รองหัวหน้าสถานีที่อยู่ข้างในได้รับรายงาน ก็เดินออกมาด้วยสีหน้ามืดทะมึน “ทำอะไรกันน่ะ? ทะเลาะอะไรกัน? ดูสิกี่โมงแล้ว? ยังไม่เข้างานกันอีก?”
เหยียนเทียนเฟยเอ่ย “ไม่ใช่พวกเราไม่อยากเข้าไป แต่มีคนไม่ให้พวกเราเข้า!”
รองหัวหน้าสถานีโจวขมวดคิ้ว “ใครไม่ให้นายเข้าไป?”
เหยียนเทียนเฟยประกาศก้อง “ไม่ให้จางเย่เข้าร่วมงานเลี้ยงประจำปี ก็เท่ากับไม่ให้พวกเราช่องสิบสี่ทุกคนเข้าร่วม!”
ฮาฉีฉีว่า “ใช่ ไม่เข้าร่วมมันแล้ว!”
จางจั่วตะโกน “ผู้กำกับจางอยู่ไหนเราอยู่นั่น!”
“พวกคนไม่มีเหตุผล!”
“ไปพร้อมผู้กำกับจาง!”
“ผอ.เหยียนพูดถูก!”
“ไม่ให้ผู้กำกับจางเข้า ก็คือไม่ให้พวกเราเข้า!”
ด้วยคำพูดนี้ของเหยียนเทียนเฟย คนของช่องสิบสี่ย่อมผนึกกำลังกัน ทุกคนเห็นพ้องต้องกันในใจ ทำแบบนี้มันรังแกกันเกินไป!
ตรงด้านหลัง มีรองหัวหน้าสถานีอีกคนเดินออกมา ปั้นหน้าเคร่งพลางกล่าว “ทำอะไรกันน่ะ? มีอะไรกัน? เหล่าเหยียน นายก็เป็นผู้อาวุโสแล้ว ทำไมถึงขาดสติขนาดนี้?”
เหยียนเทียนเฟยตอบกลับ “จะให้สติดีอยู่ได้ไง! ช่วงเวลาครึ่งปีที่จางน้อยมาอยู่ CCTV สร้าง ‘เดอะวอยซ์’ สร้าง ‘ปลายลิ้น’ ผลงานรายการเป็นยังไงทุกคนก็เห็นอยู่คาตา แต่แล้วผลลัพธ์เล่า? โดนตั้งแง่จากผู้คนในสถานีตัวเอง! โดนแต่ละคนบีบคั้น! ทุ่มเทให้งาน แต่กลับไร้สิ่งตอบแทน ทุ่มเทไปสุดท้ายได้รับบทลงโทษ? เมื่อก่อนตอนอาจารย์จางน้อยอยู่ CCTV1 ฉันไปยุ่งไม่ได้ แต่ตอนนี้จางน้อยเป็นคนของช่องสิบสี่ ยังไงฉันก็ต้องยุ่ง!”
ทุกคนบอกได้เลยว่า วันนี้เหยียนเทียนเฟยโกรธจัดจริงๆ ไม่เช่นนั้นเขาคงไม่พูดเรื่องพวกนี้ออกมา!
จางเย่มองพวกเขา กล่าว “ที่จริงเรื่องงานเลี้ยงผมจะได้เข้าหรือไม่ก็ไม่อะไรหรอก แต่มันไม่ควรทำขนาดนี้ ถูกล้อเล่นเป็นมุกตลกเซี่ยงเซิงรายการคืนส่งปีก็เลยห้ามไม่ให้เข้างานเลี้ยงประจำปี? ก็ได้! ไม่ต้องให้ผมเข้าร่วมก็ได้ ในเมื่อเป็นมาตรฐานเดียวกัน งั้นพวกคนในสถานีที่เคยว่าร้ายผม วิจารณ์ตั้งแง่ ‘ปลายลิ้น’ และคนของช่องสิบสี่ลับหลังหลายคนทำไมเข้างานเลี้ยงได้ล่ะ? งั้นตอนนี้คุณให้พวกนั้นออกมาสิ! ไม่ต้องเข้างานกันสักคน! ยุติธรรมนักไม่ใช่เหรอ? งั้นก็ออกมาสิ!”
“พูดถูก!”
“ทำไมพอคนอื่นด่าพวกเรากลับไม่เป็นไร?”
“ถ้าจะลงโทษ ก็ต้องลงโทษให้หมดสิ!”
“ทำไมเพ่งเล็งแต่ช่องสิบสี่เรา?”
“พวกเราทำอะไรผิด? สร้างผลงานกลับถูกลงโทษ?”
“คนด่าพวกเราตอนนั้นน้อยไปเหรอ? ฉันยังเห็นพวกนั้นเดินลอยหน้าลอยตาเข้างานอยู่เลย! ทำไมพอถึงตาผู้กำกับจางบ้างถึงห้ามล่ะ!”
คนฝั่งช่องสิบสี่เดือดดาลไม่หาย
จางเย่มองผู้ช่วยรองหัวหน้าสถานีคนนั้นกับพวกคนที่มาขวางไม่ให้เขาเข้างาน พลางกล่าว “ไม่ต้องมาจ้องฉัน พวกนายนั่นแหละที่เป็นฝ่ายด่าและพูดจาว่าร้ายช่องพี่น้องก่อน ถ้าจำไม่ได้งั้นฉันจะเตือนความจำให้ฟัง!” แล้วเขาก็หยิบมือถือขึ้นมา เลื่อนเปิดประวัติเวยป๋อ พลางไล่เอ่ยทีละชื่อ “เฉินเฮ่อเฟย พนักงาน CCTV1 เดือนธันวาคมปีที่แล้ว ด่าผลงานช่องสิบสี่ออกสาธารณะ ก่อนหน้านั้น สวีโต้ง พนักงาน CCTV1 โพสต์โจมตีและเสียดสีกระบวนการทำผลงานของช่องสิบสี่ลงบนเวยป๋อ ส่วนอู๋เสีย…”
ทุกคนต่างหันมองหน้ากันไปมา
บางคนที่ถูกจางเย่เอ่ยชื่อก็รวมอยู่ในกลุ่มคนด้วย สีหน้าพลันเปลี่ยนเป็นน่าเกลียดทันที
พออ่านชื่อทุกคนจบ จางเย่ก็กล่าว “ฉันขอถามหน่อยว่า คนเหล่านี้พวกนายจะลงโทษยังไง?”
ไม่มีใครตอบคำถามเขา และตอบไม่ได้ เมื่อถึงคราวต้องใช้ฝีปากโต้แย้ง เห็นได้ชัดว่าไม่มีใครเป็นคู่มือของจางเย่ได้!
เรื่องราวบานปลายใหญ่โต ผู้บริหารหลายคนแสร้งทำเป็นไม่รู้เรื่องต่อไปไม่ได้อีก เพราะเวลานี้หน้าประตูเข้างานมีคนล้อมอยู่เต็มไปหมด ต่างคนต่างมุงกันอยู่ตรงนั้นไม่ยอมเข้างาน! เรื่องมาถึงขั้นนี้ ไม่จัดการเห็นทีจะไม่ได้แล้ว แต่หากจัดการไม่ดี ก็อาจสร้างความร้าวฉานกับช่องสิบสี่อีก ที่จัดงานเลี้ยงประจำปียิ่งใหญ่อย่างคราวนี้ได้ ก็เป็นเพราะผลงานของช่องสิบสี่ หากวันนี้ผู้อำนวยการช่องสิบสี่พาคนทั้งหมดปฏิเสธเข้าร่วม? ปฏิเสธเข้างาน? ความขัดแย้งภายในคงได้ลุกลามใหญ่โตแน่ ยังไม่ต้องพูดถึงว่าสื่อจะรายงานอย่างไร เอาแค่ใครรับผิดชอบงานนี้ก็เรื่องใหญ่แล้ว! ต้องทราบด้วยว่า ตอนนี้ช่องสิบสี่ได้เปลี่ยนสถานะไปจากเดิมแล้ว ไม่ใช่ช่องสิบสี่ที่ไร้ค่าเหมือนเมื่อก่อนอีกต่อไป หากแต่เป็นช่องที่ผลิตรายการได้เรตติ้งอันดับหนึ่งของรายการทั้งประเทศ!
ไม่นานก็มีผู้บริหารสถานีออกมาอีกคน เดินไปคุยกับเหยียนเทียนเฟย ผู้บริหารสถานีคนนี้ดูเหมือนจะคุ้นเคยกับเหยียนเทียนเฟยเป็นอย่างดี ความสัมพันธ์น่าจะพอใช้ เหยียนเทียนเฟยก็ไม่ได้ดูหงุดหงิดใส่เขา ดูออกจะตื่นเต้นด้วยซ้ำ!
รองหัวหน้าสถานีโจวจึงฉวยโอกาสนี้หลบฉาก
ภายในงาน ผู้บริหารบางส่วนก็เริ่มจับกลุ่มพูดคุยกัน
“จะจัดการยังไงกันดี?”
“ไล่จางเย่ไปสิ จะไปสนใจเขาทำไม!”
“นายคิดว่าไล่ได้ไหมล่ะ? คนช่องสิบสี่ค้านหนักเลยนะ โดยเฉพาะเหล่าเหยียน!”
“เหล่าเหยียนคนนี้ ไร้เหตุผลจะตาย!”
“ไอ้ที่ไร้เหตุผลที่สุดคือจางเย่ต่างหาก คำตัดสินของทางสถานี เขายังค้านหัวชนฝาได้? ลงโทษแล้วยังไงล่ะ? ยังต้องให้เหตุผลอีก? ต้องอธิบายอีก?”
“ก็ไม่ต้องไปสนใจเขา เพราะเซี่ยงเซิงนั่น ตอนนี้ทางทีมงานรายการคืนส่งปีก็เลยต่อต้านจางเย่อย่างหนัก พวกผู้กำกับและผู้จัดรายการพากันมาร้องเรียนกับทางสถานีใหญ่เลย! คนก็ต้องได้รับการปลอบประโลมสิ! ทำไมต้องห้ามเขาเข้าร่วมงานเลี้ยงคราวนี้น่ะเหรอ? ก็เพราะหลายคนไม่อยากเห็นหน้าเขาไง! ถึงหัวหน้าสถานีจะไม่พูดอะไร แต่ก็คงไม่ได้รู้สึกดีกับจางเย่แน่ ปีใหม่ทั้งที ไม่มีใครอยากเจอความยุ่งยากหรอก”
“แต่ถ้าไม่ให้เขาเข้างานแล้วจะทำยังไง? เหล่าเหยียนกับคนช่องสิบสี่คงไม่ยอม! มีหวังได้กลายเป็นเรื่องใหญ่แน่ ไม่ใช่แค่เรื่องยุ่งยากไม่ยุ่งยากแล้ว!”
“พอเถอะ ให้จางเย่ร่วมงานเถอะ”
“ยังไงเขาก็ไม่มีรายการขึ้นแสดง แค่เขาไม่สร้างปัญหาก็โอเคแล้ว!”
“มีแต่วิธีนี้แหละ”
หารือกันอยู่เกือบห้านาที ในที่สุดทางสถานีก็ตกลงให้จางเย่เข้าร่วมงานเลี้ยงประจำปีแล้ว
บรรยากาศด้านนอกค่อยคลี่คลายลง
เหยียนเทียนเฟยพาคนทั้งหมดเข้างาน
รอบด้านผู้คนต่างกระซิบกระซาบ
“สุดท้ายก็จบได้ล่ะ”
“เฮ้อ นึกว่าจะตีกันซะแล้ว”
“ที่ทางสถานีไม่ให้จางเย่เข้างาน ความจริงก็แค่ไม่อยากเจอหน้าเขาวันฉลองปีใหม่นั่นล่ะ จางเย่เองก็เถอะ จะดึงดันไปทำไมนะ? เป็นฉันคงหันหลังกลับบ้านไปนานแล้ว คงไม่ไปรั้นเจอคนที่เกลียดหรอก”
“เพราะงั้นนายถึงเป็นดาราไม่ได้ไง”
“จางเย่นี่ก็นะ มีความสามารถมากมาย พรสวรรค์สูงส่ง แต่ความสัมพันธ์กับผู้คนจะแย่ไปไหน! แต่ยังไงก็เถอะ แค่ไม่อยากเจอเขา ก็ถึงกับห้ามเขาเข้างานเลี้ยงประจำปี การลงโทษแบบนี้ที่ CCTV ก็เพิ่งมีครั้งแรกนี่แหละ ก่อนหน้านี้เคยมีที่ไหน? จะมีก็แต่กับจางเย่นี่แหละ!”
ระหว่างเดินผ่าน จางเย่หูผึ่ง ได้ยินเสียงซุบซิบของทุกคน
หลายคนไม่อยากเจอฉันงั้นรึ?
หึ จางเย่หรี่ตา
พวกนายไม่อยากเจอฉัน แต่เห็นทีจะไม่ได้หรอก!
เพราะวันนี้ร่างกายลูกพี่ต้องการการปะทะ!!




[Go To Next Chapter]( ./59.md)