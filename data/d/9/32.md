##บทที่ 835 ปฏิกิริยาตอบสนอง!
เสียงปรบมือดังต่อเนื่องไม่หยุด!
จวบจนจางเย่ลงจากเวทีไปแล้ว เสียงปรบมือก็ยังคงดำเนินต่อไป คนปรบมือมีแต่จะเพิ่มมากขึ้น ๆ ทุกที!
ทั้งเก้าอี้แถวบน แถวล่าง ผู้คนมากมายที่นั่งอยู่ถึงกับค่อย ๆ ลุกยืนขึ้นมากลางหอประชุม เพื่อปรบมือให้จางเย่!
ซูหงเอี้ยนเช็ดน้ำตาที่เอ่อล้น “นี่แหละจางเย่!”
นักศึกษาสาว ม.สื่อฯ คนหนึ่งก็น้ำตาไหลพราก “รุ่นพี่ยอดเยี่ยม! ยอดเยี่ยมไปเลย!”
เหล่ารุ่นน้องหญิงชาย ม.สื่อฯ คนอื่น ๆ แต่ละคนต่างฮึกเหิมขึ้นมาด้วยความตื่นเต้น รู้สึกว่าเลือดทั้งกายถูกสุนทรพจน์บทนี้ของจางเย่กระตุ้นไปด้วยคลื่นอารมณ์ให้เดือดพล่าน ราวกับจะปะทุออกมาจากร่าง!
รุ่นพี่โคตรเจ๋งเลย!
เจ๋งโคตรจริง ๆ !
หลายคนในงานตาแดงเรื่อขึ้นมา
ตรงบริเวณที่นั่งผู้เขาชิงรางวัลมีพิธีกรสาวชื่อดังคนหนึ่งทนไม่ไหว แอบหันศีรษะไปด้านข้าง ผินหน้าหลบกล้องแล้วลอบเช็ดน้ำตาที่ไหลออกมา คิดย้อนกลับไป เธอเองก็เป็นคนกล้าและกระตือรือร้น มีความคิดเป็นของตนเอง ดึงดันแน่วแน่ ทว่าไม่รู้ตั้งแต่เมื่อไหร่ ที่การจำทนโอนอ่อนและจำยอมผ่อนตามกลายมาเป็นส่วนหนึ่งของชีวิตเธอไปเรียบร้อย จนดูจะกลายเป็นวิถีดิ้นรนเพื่อมีชีวิตไปโดยธรรมชาติ ราวกับว่านี่แหละคือความสมบูรณ์ คือสิ่งที่ควร แต่สุนทรพจน์ของจางเย่กลับบอกเธอว่า ที่แท้โลกนี้ยังมีคนอีกประเภทหนึ่ง ที่แท้ไม่จำเป็นต้องโอนอ่อนผ่อนตาม ก็มีคนก้าวข้ามเส้นทางอันเต็มไปด้วยขวากหนามนั้นได้ ปีนป่ายขึ้นไปบนเวทีสูงสุดทั้งรอยแผลเป็นเต็มตัว!
จางเย่ทำได้แล้ว!
และในอนาคตอีกไม่ไกล เชื่อว่าจะยังมีคนที่สอง คนที่สามที่เป็นพิธีกรผู้ไม่เคยยอมอ่อนข้อ จะได้ปีนขึ้นเวทีไปชูรางวัลไมโครโฟนทองคำตามจางเย่ ส่งต่อสุนทรพจน์บทนี้ไป ถ่ายทอดยืนกรานเจตนารมณ์ของจางเย่ที่มีต่อการเป็นพิธีกรสืบต่อไป!
บนเวทีในวันนี้ จางเย่เปล่งประกายเจิดจรัส!
นี่คือคำกล่าวของพิธีกรผู้หนึ่ง!
นี่คือการประกาศความเชื่อมั่นอันแรงกล้า!
……
บ้านพ่อแม่
แม่โพสต์ลงบนเวยป๋ออย่างตื่นเต้น “ดูสิ! นี่แหละลูกชายฉัน!”
นี่คือบุตรที่เธออบรมบ่มเพาะมา ช่วงเวลานี้คือความปลื้มปีติและภาคภูมิเต็มตื้นไปหมดทั้งใจของพ่อแม่!
……
นครหลวง
อาจารย์คณิตศาสตร์คนหนึ่งดูถ่ายทอดบนคอมพิวเตอร์พลาง หอบสำลักไม่หยุด “จางเย่นี่ เป็นคนยังไงแน่นะ”
พานหยางหัวเราะ แล้วพูดว่า : “เขาน่ะเหรอ ก็เป็นคนมหัศจรรย์ไงล่ะ”
หานเหอเหนียนทอดถอนใจ “คนที่พูดแบบนี้ออกมาได้ ก็คือคนมหัศจรรย์จริงๆนั่นล่ะ”
……
สถานีBTV
เสียวหลวี่เช็ดน้ำตา พูดพลางสะอื้น : “ช่วงสองปีมานี้อาจารย์จางทุกข์ยากมากมาย! ลำบากมากจริง ๆ ! ถึงแม้เขาจะไม่เคยปริปากเลยก็ตาม พวกเราล้วนรู้ดีว่าอาจารย์จางต้องรับแรงกดดันหนักแค่ไหน ต่างรู้ว่าเขาต้องเผชิญกับสถานการณ์สิ้นหวังมาตั้งกี่ครั้งกี่หน ทุกข์ทนสาหัส!”
หูเฟยยิ้มกล่าว : “แต่จางน้อยก็ผ่านพ้นมันมาได้ทั้งหมด! เขาเก่งเหลือเกิน!”
โหวเกอพูดอย่างตื่นเต้น : “ใช่แล้ว! อาจารย์จางช่างเก่งเหลือเกิน!”
……
กลุ่มแชทดาราแก๊งคนบ้า
ฟ่านเหวินลี่ส่งลิงก์วีดีโอคลิปมาในกลุ่ม
หนิงหลันส่งข้อความ : “นี่สิพิธีกร! พิธีกรของแท้!”
เฉินกวงก็ปรากฏกาย “ในประเทศ พิธีกรแบบนี้มีน้อยมาก”
ตงจื่อ : “นอกประเทศก็ไม่มีค่ะ! คำพูดนี้กินใจฉันจริง ๆ !”
ฟ่านเหวินลี่กล่าวอย่างเห็นด้วย : “ฉันฟังคำพูดนี้ของจางเย่ซ้ำไปสี่ครั้งแล้ว ไม่รู้น้ำตาไหลได้ไง ตาเฉินคอยปลอบอยู่ข้าง ๆ ไม่หยุดเลย พูดอะไรไม่ออก รู้แต่จับใจ!”
……
เขตเล็ก ๆ แห่งหนึ่งในเมืองหลวง
ครอบครัวธรรมดา ๆ ครอบครัวหนึ่ง
เด็กนักเรียน ม.ปลายอายุประมาณสิบแปดปีและผู้ปกครองได้ดูคลิปนั้นพร้อมกัน พลันนิ่งเงียบไปนาน ทันใดนั้นเขาหันไปมองพ่อแม่ตน “พ่อครับ แม่ครับ ผมตัดสินใจแล้ว ผมจะสอบเข้ามหาวิทยาลัยสื่อสารมวลชน!”
แม่ตะลึง “มหาวิทยาลัยสื่อฯ?”
ลูกชายพยักหน้าหนักแน่น “ใช่ครับ”
พ่อแม่มองดูเขา “ลูกตัดสินใจแล้ว?”
ลูกชายย้ำชัด ชี้ไปยังจางเย่ซึ่งอยู่บนหน้าจอคอมพิวเตอร์ “ตอนนี้ผมมีเป้าหมายแล้ว ผมจะเป็นพิธีกร จะเป็นพิธีกรที่เจ๋งอย่างเขา!”
พ่อยิ้ม : “ดี ลูกจะทำอะไรพ่อแม่ก็พร้อมสนับสนุน”
……




นอกเขต
เมืองระดับสองแห่งหนึ่ง[1]
ลมเย็นหวีดหวิวปะทะขื่อหลังคาข้างอาคาร ภายในสว่างไสวไปด้วยแสงไฟ หลายคนกำลังทำงานล่วงเวลา ภายในออฟฟิศเต็มไปด้วยเสียงพิมพ์แป้นพิมพ์ก๊อก ๆ แก๊ก ๆ และเครื่องถ่ายเอกสารทำงานแก๊ง ๆ
“อีกครึ่งชั่วโมงก็จะเลิกงานแล้ว!”
“ทุกคนพยายามเข้า ทำงานชิ้นนี้ให้เสร็จ!”
“เหล่าสวี เรียบร้อยหรือยัง?”
“เกือบแล้ว อีกแป๊บ”
“เหล่าเหอ อยู่ที่นายแล้วนะ”
“ผู้ดูแลหวัง ผู้ดูแลหวังล่ะ?”


นี่คือวันทำงานล่วงเวลาเช่นปกติอีกวันหนึ่ง ทว่าในออฟฟิศกลับมีบุคคลหนึ่งที่ดูขัดกันอย่างเห็นได้ชัด เขาไม่ทำอะไร เอาแต่จดจ้องไปยังหน้าจอคอมพิวเตอร์อย่างไม่ละสายตา มองดูจางเย่ที่กำลังพูดอยู่บนเวทีในจอ
“ถูกต้อง คุณเป็นอย่างนี้ ผมขอยืนกรานให้คุณจงเป็นอย่างนี้!”
“อย่าไปกลัว อย่าไปสับสน ขอให้คุณคงความ ‘แปลก’ นี้ต่อไป ขอให้คุณคงความ ‘แตกต่าง’ นี้ต่อไป ขอให้คุณคงความ ‘ยึดมั่น’ เช่นนี้ต่อไป ขอให้คุณคงความ ‘ไม่ยอมงอ’ เช่นนี้ต่อไป! เพราะยามคุณได้ขึ้นมายืนบนเวทีนี้เป็นคนต่อไป จงกุมรางวัลนี้ในมือไว้ให้มั่น แล้วส่งคำพูดนี้ต่อ ให้อนุชนรุ่นถัดไป!"
หวังเฮ่อฟังอย่างนิ่งงัน กระทั่งเสียงเรียกของเพื่อนร่วมงานที่อยู่ข้าง ๆ ก็ไม่ได้ยิน
“ผู้ดูแลหวัง?”คน ๆ นั้นอึกอัก หันไปกระซิบกับอีกคนที่อยู่ด้านข้าง : “วันนี้ผู้ดูแลหวังเป็นอะไรไปนะ?”
เพื่อนร่วมงานหญิงคนนั้นก็มองอย่างสับสน กระซิบตอบ : “ไม่รู้สิ เห็นเป็นแบบนี้มาตั้งแต่เมื่อกี้แล้ว เหมือนจะดูถ่ายทอดสดไมค์ทองคำอยู่ล่ะมั้ง?”
ในสายตาพวกเขา หวังเฮ่อเป็นคนที่จริงจังมาก ความสามารถในการทำงานสูง วาทศิลป์ยอดเยี่ยม ว่ากันว่าเคยเรียนเป็นพิธีกรสื่อสารมา ดังนั้นถึงแม้ว่าหวังเฮ่อจะอายุยังน้อยและเพิ่งเรียนจบมาได้เพียงสองปี แต่ตอนนี้กลับประสบสำเร็จถึงขนาดเป็นผู้บริหารร่วมในบริษัทเล็ก ๆ ของพวกเขาแห่งนี้ รายได้ต่อปีห้าแสนกว่าหยวน ไม่ว่าจะในสายตาของคนที่บ้าน เพื่อนฝูง หรือเพื่อนร่วมงาน ก็ล้วนเห็นเขาเป็นคนประเภทที่ประสบความสำเร็จอย่างล้นเหลือ!
ตอนนี้เอง การถ่ายทอดสดจบลงแล้ว
มีคนรวบรวมความกล้าเข้าไปหา “ผู้ดูแล? คุณ…...ไม่เป็นไรนะ?”
หวังเฮ่อปิดหน้าเว็บลง หันไปมองเขา “ผมไม่เป็นไร”
คน ๆ นั้นยิ้ม : “คุณก็ชอบอาจารย์จางเย่เหรอครับ?”
ชอบเขาเหรอ? หวังเฮ่อหัวเราะขึ้นมาทันใด “ผมไม่ชอบเขาเอามาก ๆ เลยล่ะ ตอนเรียนมหาวิทยาลัยเราสองคนก็ไม่ถูกกัน ผมเหม็นขี้หน้าเขา เขาก็หมั่นไส้ผม”
ทุกคนตะลึง “เรียนมหาวิทยาลัย? คุณรู้จักเขา?”
“เขาเป็นเพื่อนนักศึกษา เพื่อนร่วมชั้นเรียน” หวังเฮ่อกล่าวราบเรียบ
“หา?”
“จริงหรือนี่?”
“คุณกับจางเย่เป็นเพื่อนร่วมชั้นกัน?”
“ไอ้หยา! คุณก็จบมหาวิทยาลัยสื่อฯสิงั้น?”
บรรดาเพื่อนร่วมงานต่างประหลาดใจ นี่เป็นเรื่องที่พวกเขาเพิ่งจะรู้เป็นครั้งแรก
หวังเฮ่อพูดทันใด : “เอาล่ะ ทุกคนตั้งใจทำงานเถอะ” นิ่งไปอึดใจ เขาก็กล่าว : “ต่อไป พวกคุณต้องทำให้ดีนะ ขอบคุณพวกคุณด้วยที่ดูแลกันมาตลอด”
ทำดีต่อไป?
ขอบคุณที่ดูแลมา?
ทุกคนอึ้งไป หมายความว่าไงน่ะ?
จากนั้น ภายใต้สายตาตะลึงอ้าปากค้างของทุกคน หวังเฮ่อก้มหน้าขยับเขียนอะไรอยู่ครู่ จากนั้นจึงเคาะประตูห้องเถ้าแก่ เดินเข้าไป วางจดหมายลาออกฉบับหนึ่งลงบนโต๊ะ
เถ้าแก่เองก็ตะลึง “จะทำอะไรน่ะเสี่ยวหวัง?”
หวังเฮ่อกล่าวอย่างจริงจัง “เถ้าแก่ ขอบคุณที่สอนสั่ง”
เถ้าแก่ : “กะทันหันอะไรอย่างนี้ ทำไมถึงอยากจะลาออกล่ะ? ไม่พอใจเงินเดือนหรือ?”
“เปล่าครับ” หวังเฮ่อตอบ
เถ้าแก่ : “หรืองานไม่ถูกใจ?”
“ก็ไม่ใช่ครับ” หวังเฮ่อส่ายหน้า
เถ้าแก่ : “งั้นเพราะอะไรกัน?”
หวังเฮ่อนิ่งไปครู่ กล่าวราวรำพึงกับตนเอง : “ตอนสมัยเรียน ผมมีผลการเรียนดีเด่นมาโดยตลอด และก็จะมีอยู่หนึ่งคนที่ได้บ๊วยของห้องเสมอมา แต่ในวันนี้ คนเรียนที่โหล่คนนั้นกลับพูดบางอย่างออกมา เหมือนเป็นกระบองฟาดสติของผมอย่างฉับพลัน ผมถึงเพิ่งรู้ว่า เหตุผลเรื่องที่ปีก่อนผมไปล่วงเกินคนที่สถานีจนถูกไล่ออกนั้น เป็นเพียงข้ออ้างของผมในการถอยหนีจากการเป็นพิธีกร ผมเก็บเสื้อผ้าหนีกลับบ้านอย่างขี้ขลาด โชคดีที่คุณเห็นคุณค่า จนทำให้ผมมีวันคืนที่สดใสในสายตาของคนอื่น แต่ว่า ที่จริงตัวผมรู้สึกไม่เหมาะเลยสักนิด ความจริงแล้วผมไม่ได้รู้สึกประสบความสำเร็จเลยแม้แต่น้อย!”
เถ้าแก่ไม่เอ่ยคำใด
หวังเฮ่อยิ้ม : “แต่วันนี้ คำพูดของคน ๆ นั้นทำให้ผมรู้สึกว่าต้องเริ่มต้นชีวิตใหม่ของตนเองอีกครั้งให้จงได้! เขาเผชิญแรงกดดันมหาศาลจากการล่วงเกินคนตั้งมากมาย กลับยังคงเดินต่อมาได้ถึงตอนนี้ ทำไมผมจะทำไม่ได้! เพราะอะไรผมจะทำไม่ได้? ผมเพิ่งรู้ว่า ที่แท้จิตวิญญาณของผมยังไม่ตายจากไป! ที่แท้เลือดในกายผมยังไม่เย็นเยียบ!”
เถ้าแก่ฟังจบก็มองเขา แล้วจึงยิ้มขึ้นมา “เธออยากทำอะไร จงไปทำเถอะ ถ้าทนข้างนอกนั่นไม่ไหว ก็กลับมาได้ทุกเมื่อ”
“ขอบคุณครับ” หวังเฮ่อกล่าวอย่างจริงใจอีกครั้ง “ขอบคุณ”
……


งานมอบรางวัล
การมอบรางวัลของจางเย่จบลงไปแล้ว พิธีการก็เสร็จสิ้นเรียบร้อยหมดแล้วเช่นกัน แต่บรรยากาศของงานกลับยังคงจมดิ่งอยู่กับสุนทรพจน์เมื่อครู่
ทุกคนทยอยออกจากงาน
ต่งซานซานอยู่กับซูหงเอี้ยน
จากนั้นไม่นาน จางเย่จึงเบียดฝูงนักข่าวที่รุมล้อมออกมาได้ เมื่อเห็นอาจารย์ซูกับต่งซานซาน ก็สาวเท้าเข้ามาหา “อาจารย์ซูขับรถมารึเปล่าครับ ให้ผมไปส่งไหม?”
ซูหงเอี้ยนกำลังจะตอบ มือถือก็ส่งเสียงดังขึ้นมา ได้รับข้อความ ชื่อคนส่งข้อความทำให้ซูหงเอี้ยนตะลึงอยู่ชั่วขณะ เป็นอดีตนักเรียนของเธอ ทั้งยังเป็นนักเรียนที่เธอคาดหวังมากที่สุดและภายหลังก็เสียดายมากที่สุดคนหนึ่ง!
หวังเฮ่อ : อาจารย์ซู สบายดีไหมครับ?
ซูหงเอี้ยนตอบกลับไป : “ครูสบายดี ได้ข่าวว่าเธอไปเป็นผู้จัดการระดับสูงอยู่ที่บ้านเกิดแล้วหรือ? เงินเดือนสูงกว่าครูตั้งกี่เท่าล่ะ? ไม่เลวเลย ดีมาก
หวังเฮ่อ : ผมลาออกแล้ว
ซูหงเอี้ยนมึนงง : หือ?
หวังเฮ่อ : ผมไม่มีเบอร์จางเย่ ถ้าอาจารย์เจอเขา รบกวนฝากขอบคุณเขาด้วยนะครับ
ซูหงเอี้ยนพลันนึกอะไรได้ : เธอ……
หวังเฮ่อ : ผมจองตั๋วเครื่องบินแล้ว วันมะรืนจะกลับนครหลวง
ซูหงเอี้ยน : หรือว่าเธอ?
หวังเฮ่อ : เส้นทางพิธีกรนี้ ไม่ว่ายังไงผมก็อยากจะลองอีกครั้ง!
เก็บมือถือ ซูหงเอี้ยนหัวเราะออกมา หัวเราะอย่างเต็มที่
ต่งซานซานที่อยู่ข้าง ๆ แปลกใจไม่หาย เอ่ยถาม : “อาจารย์ซู หัวเราะดีใจเรื่องอะไรขนาดนี้คะ?”
ซูหงเอี้ยนกล่าวปนหัวเราะ : “หวังเฮ่อจะกลับมาแล้ว!”
“หวังเฮ่อ? หวังเฮ่อเพื่อนร่วมชั้นพวกเราคนนั้น?” จางเย่ส่งสายตาฉงน “ผมได้ยินซานซานบอกว่า หมอนั่นกลับบ้านเกิดไปแล้วไม่ใช่หรือครับ? กลายเป็นมนุษย์เงินเดือนไปแล้ว?”
ซูหงเอี้ยนหัวเราะอีก : “เขาเพิ่งลาออกเมื่อไม่กี่นาทีนี้เอง จองตั๋วเครื่องบินกลับเมืองหลวงเรียบร้อยแล้วด้วย เขายังฝากครูขอบคุณเธอมาด้วยนะ”
จางเย่กระพริบตาปริบ ๆ : “ขอบคุณผมทำไมกัน?”
ซูหงเอี้ยนกล่าว : “สุนทรพจน์นั่นของเธอ ทำเอาเลือดใครหลายคนเดือดพล่าน คิดว่าคงฟังคำกล่าวเธอแล้ว เขาจึงได้ตัดสินใจทำอย่างนี้ หึหึ ครูรู้อยู่แล้ว ว่าหวังเฮ่อตัดใจจากเส้นทางพิธีกรไม่ได้ง่าย ๆ หรอก! อีกเดี๋ยว พวกเธอก็จะได้เพื่อนร่วมวิชาชีพกลับมาเพิ่มคนหนึ่งอีกครั้งแล้ว”
จางเย่หัวเราะสดใส : “ดีจัง ผมล่ะรอเขาอยู่เลย”
สุนทรพจน์บทนี้ของจางเย่จับใจผู้คนนับไม่ถ้วน!
ขณะเดียวกัน ก็สะท้านสะเทือนเปลี่ยนแปลงชะตาชีวิตและทางเลือกของผู้คนอย่างมากมาย!


*************
[1]ประเทศจีนแบ่งเมืองต่าง ๆ ออกเป็นระดับตามความเจริญทางเศรษฐกิจโดยวัดจากทรัพยากรทางธุรกิจออกเป็นระดับต่าง ๆ โดยเมืองระดับหนึ่งจะเป็นเมืองที่เจริญทางด้านเทคโนโลยี และมีประชากรฐานรายได้สูงอาศัยอยู่มากที่สุด และมีประเภทเมืองระดับสอง ระดับสามลดหลั่นลงไป โดยอันดับของเมืองทั้งหลายอาจมีการเปลี่ยนแปลงขึ้นอยู่กับปัจจัยที่กำหนด


[Go To Next Chapter]( ./33.md)