##บทที่ 834 : สุนทรพจน์สุดตะลึงจากโลกอีกใบ!
บนเวยป๋อ
มีคนพิมพ์ข้อความ : ถึงเวลาของพิธีรับรางวัลไมโครโฟนทองคำแล้ว
“จะเริ่มแล้วเหรอ ?”
“ถ่ายทอดสดไหม ?”
“ถ่ายทอดสดทางอินเตอร์เน็ต ใกล้จะเริ่มแล้ว”
“ขอลิงก์ด้วย จะตามไปดู!”
“เห็นว่าจางเย่ได้รับการเสนอชื่อด้วย ยังไงก็ต้องดู”
“เวลานี้ปีที่แล้ว จางเย่ก็ขึ้นเวทีนั่นเพื่อรับรางวัลหน้าใหม่ไมโครโฟนเงินสินะ ยังนึกถึงกลอน‘น้ำนิ่ง’กับความวุ่นวายจากการรวมกลุ่มของเพื่อนร่วมวิชาชีพเพื่อคว่ำบาตรเขาอยู่เลย แค่พริบตาเดียวก็ผ่านไปปีหนึ่งแล้ว”
“เวลาผ่านไปเร็วจริง ๆ”
“จางเย่จะมีโอกาสได้ไมค์ทองคำไหม?”
“ก็สงสัยอยู่ หมอนี่ล่วงเกินคนไว้เยอะเกินไปแล้ว!”
“เรียกว่าเยอะเกินไปได้เรอะ? ในวงการนี้มีใครบ้างไม่โดนเขาล่วงเกินน่ะ?”
“รอดูก็รู้เองน่า ฉันอยากฟังสุนทรพจน์รับรางวัลของเขา!”
“นั่นสิ สุนทรพจน์แต่ละครั้งฟังแล้วขนลุก สุนทรพจน์ของจางเย่ กลายเป็นสีสันในวงการบันเทิงไปแล้ว สะท้านฟ้าสะเทือนดินทุกครั้งเลย!”
มวลชนนับไม่ถ้วนให้ความสนใจติดตาม เปิดหน้าเว็บรอคอยถ่ายทอดสด
……


ไช่ซื่อโข่ว
บ้านพ่อกับแม่ของจางเย่
แม่กล่าว “เบาเสียงทีวีหน่อย”
“จะทำไม?” พ่อไม่พอใจ “ดูข่าวอยู่”
แม่พ่นเสียง "วันนี้ลูกเรารับรางวัล กำลังจะถ่ายทอดสดออนไลน์ ยังจะดูข่าวอะไรของแก"
พ่อปิดทีวี “จริงสิ? งั้นรีบเปิดดูเลย”
“เฉินเฉิน” แม่ตะโกนไปทางห้องนั่งเล่น “มาเปิดเว็บให้ย่าหน่อย เปิดถ่ายทอดสดพิธีรับรางวัลไมค์ทองคำนะ ย่าทำไม่เป็น”
พอเฉินเฉินจัดการเสร็จ พ่อกับแม่ก็นั่งรอชม
……


อีกด้านหนึ่ง
ที่งานรับรางวัล
จางเย่กับรุ่นน้องที่มหาวิทยาลัยทั้งหลายกำลังคุยกัน
“รุ่นพี่ อย่างไรถึงเรียกว่าเป็นพิธีกรที่ดีครับ?”
“คำถามของเธอกว้างเกินไป ไว้วันไหนว่าง ๆ เรามาว่ากัน”
“รุ่นพี่ ถ่ายทอดประสบการณ์ให้พวกเราอีกหน่อยสิครับ”
“ฉันน่ะ ความจริงก็มีแต่ประสบการณ์การล่วงเกินคนเท่านั้นล่ะที่มีมากหน่อย”
ซูหงเอี้ยนดูนาฬิกา “วันอื่นค่อยว่ากันต่อ พิธีจะเริ่มแล้ว”
ขณะนั้น ทีมงานคนหนึ่งของพิธีก็มาหาจางเย่ “อาจารย์จาง ใกล้เริ่มงานแล้ว ผมนำทางคุณไปที่นั่งนะครับ เชิญทางนี้เลยครับ”
“ครับ” จางเย่จึงขอปลีกตัวจากอาจารย์ซูและเหล่ารุ่นน้องก่อนชั่วคราว
ส่วนต่งซานซานไม่ได้ไปด้วย หาที่ว่างข้าง ๆ ๆ นั่งคุยกับซูหงเอี้ยนต่อ
เดินไปได้สิบกว่าเมตร ก็ได้ยินทีมงานจัดการพิธีพูดกับจางเย่เบา ๆ "อาจารย์จางครับ หัวหน้าให้ผมแจ้งคุณว่า อีกสักครู่ถ้าเกิดคุณได้รับรางวัล ตอนกล่าวสุนทรพจน์รับรางวัล อย่าอ่านกลอนอะไรอีกเลยได้ไหมครับ?" พวกเขากริ่งเกรงจางเย่จริง ๆ
จางเย่ตะลึง “มีผมด้วยเหรอ ?”
ทีมงานคนนั้นกระแอมออกมาทีหนึ่ง “ผมแจ้งไว้ ‘เผื่อว่า’ น่ะครับ”
จางเย่ยิ้ม “ได้ งั้นผมจะพูดดี ๆ แล้วกันนะ”
ทีมงานได้ยินดังนั้น ก็ถอนหายใจด้วยความโล่งอกอย่างเห็นได้ชัด “ยังไม่แน่นอนหรอกนะครับ เพราะว่าทางเราเองก็ไม่มีรายชื่อผู้ได้รับรางวัลเหมือนกัน อยู่กับทางคณะกรรมการทั้งสิ้น”
กลับมาถึงที่นั่งของตนเองแล้ว ความจริงจางเย่ก็คาดหวังอยู่ในใจ ต่อรางวัลไมโครโฟนทองคำนี้ เมื่อเทียบกับรางวัลทางวิชาการและรางวัลสุดยอดรายการโทรทัศน์ประจำปีที่เขาได้ไปแล้วยังคาดหวังยิ่งกว่า เพราะอาชีพเดิมของเขาก็คือพิธีกร เขาเคยเริ่มต้นฝัน ณ ที่แห่งนี้ ช่วงเวลาเมื่อหนึ่งปีก่อนที่ได้รับรางวัลไมโครโฟนเงินบนเวทีนั้น ก็เป็นการเปิดตัวต่อสาธารณชนอย่างเป็นทางการของจางเย่ ดังนั้นสำหรับจางเย่แล้ว ความหมายของรางวัลไมโครโฟนทองคำนับว่าแตกต่างจากคนอื่น มีความสำคัญกับเขามากจริง ๆ
ที่นั่งขวามือของเขา มีหนุ่มหล่อสาวสวยที่คุ้นหน้าสองคน และเป็นพิธีกรที่ได้รับการเสนอชื่อชิงรางวัลไมโครโฟนทองคำในครั้งนี้ ดูท่าทางน่าจะมาจาก CCTV เช่นกัน
จางเย่มองชายหญิงคู่นั้น “สวัสดีครับทั้งสองคน”
ทั้งสองคนกำลังคุยกัน พอได้ยินก็หันมาทางจางเย่
“อื้ม” ฝ่ายชายรับคำ
ฝ่ายหญิงเพียงแต่พยักหน้า ไม่พูดอะไร
จากนั้นทั้งสองก็หันไปคุยกันต่อ ไม่ได้มีความคิดจะหันมาคุยกับจางเย่ กระทั่งจะสนใจเขาก็ไม่อยากสนเลยแม้แต่น้อย
เดิมทีจางเย่ก็ขี้เกียจจะทักทายอยู่แล้ว เพียงแต่เห็นว่าเคยเห็นหน้าค่าตากัน อยู่ในหน่วยเดียวกันเท่านั้น ใครอยากจะเอาหน้าไปแนบก้นเย็น ๆ1 กันเล่า คิดแล้วก็ได้แต่ส่ายหน้าพลางยิ้ม ก่อนหันไปมองพิธีกรชายทางซ้าย คนนี้ก็คุ้นตา ถ้าจางเย่จำไม่ผิด เขาน่าจะเคยพบอีกฝ่ายระหว่างทำงานอยู่ในสถานีโทรทัศน์ดาวเทียมนครหลวง เพียงแต่ไม่เคยพูดคุยกัน รู้สึกจะแซ่เกากระมัง?
“อาจารย์เกาจากสถานีโทรทัศน์ดาวเทียมนครหลวงรึเปล่าครับ” จางเย่ถาม
อาจารย์เกาคนนี้เป็นมิตรอย่างยิ่ง ไม่คิดว่าจางเย่จะถือโอกาสทักทายเขาก่อน อย่างไรชื่อเสียงของเขากับจางเย่นับว่าทิ้งช่วงกันไกล หลังจากอึ้งไปครู่หนึ่งเขาก็ยิ้มให้น้อย ๆ "อาจารย์จางรู้จักผมด้วยหรือ?"
จางเย่ยิ้ม “เคยเจอกันครั้งหนึ่งน่ะครับ”
“เจอกันครั้งเดียว คงเป็นตอนประชุม” อาจารย์เกากล่าว
คุยกันเรื่องที่สถานีโทรทัศน์ดาวเทียมนครหลวงหลายคำก็ได้ยินจางเย่ถาม “สองคนนั้นเป็นใครน่ะ?” จากนั้นชี้นิ้วเงียบ ๆ ไปยังคนทางขวาทั้งสอง
เห็นได้ชัดว่าอาจารย์เกาก็ได้ยินเรื่องเมื่อครู่เช่นกัน ได้แต่ยิ้มเฝื่อน “เพื่อนร่วมงานในบริษัทคุณ คุณไม่รู้จักหรือ?”
จางเย่ตอบตรง ๆ “เคยเห็นหน้า แต่ไม่ทราบว่าชื่ออะไร”
อาจารย์เกาพูดไม่ออก ต้องมาแนะนำเพื่อนในที่ทำงานของอีกฝ่ายให้อีกฝ่ายรู้จัก ความรู้สึกเช่นนี้ออกจะประหลาดอยู่บ้าง ทว่าอาจารย์เกาเองก็ทราบว่าความสัมพันธ์ส่วนบุคคลของจางเย่ค่อนข้างย่ำแย่ ดังนั้นจึงไม่แปลกใจนัก กระซิบเบา ๆ ว่า "ฝ่ายชายชื่อฟางกัง ฝ่ายหญิงชื่อสวีซืออวี่ ล้วนเป็นพิธีกรชื่อดังของ CCTV ชื่อเสียงแม้จะไม่เท่าคุณ แต่สำหรับพวกเราพิธีกรตัวเล็ก ๆ แล้วก็นับว่าดังทีเดียว โดยเฉพาะฟางกัง ได้ยินมาว่าก่อนนี้พิธีกรรายการคืนส่งปีก็มีตัวเลือกแค่ระหว่างฟางกังกับเฉินเหยี่ย แม้สุดท้ายจะเป็นเฉินเหยี่ยได้ไป แต่ว่าฟางกังเองก็มีชื่อไม่น้อย พิธีกรรายการคืนส่งปีของปีนี้ถ้ามีคนขอถอนตัวหรือมีตำแหน่งว่างล่ะก็ ฟางกังคือคนที่น่าลุ้นที่สุดคนหนึ่ง"
“อ้อ ที่แท้อย่างนี้นี่เอง” จางเย่กระจ่างแล้ว
คนของ CCTV1?
ก็ว่าทำไมไม่ยอมคุยกับลูกพี่!
บนเวทีกำลังทดสอบไมโครโฟน "ฮัลโหล ได้ยินชัดไหมครับ? ได้ยินชัดไหม?" หลังปรับแต่งอยู่ครู่ ทีมงานก็บอกกับผู้เข้าร่วมพิธี "เอาล่ะครับ เตรียมพร้อมนะครับ นับถอยหลังอีกหนึ่งนาที กรุณาเบาเสียงนะครับ ขอบคุณสำหรับความร่วมมือครับ" เว้นช่วง "อีกห้าสิบวินาทีครับ"
“สาม”
“สอง”
“หนึ่ง”
ม่านเปิด เสียงปรบมือดังสนั่น!
พิธีกรบนเวทีนั้น คือหนึ่งในผู้ได้รับรางวัลไมโครโฟนทองคำเมื่อปีก่อน ๆ
……


คณบดีพานหยางผู้นำถ้วยรางวัลกลับมาเก็บรักษาที่เป่ยต้าก็ยังไม่ได้กลับบ้าน เขากับเพื่อนร่วมงานหลายคนสั่งอาหารมาทานพลางรอชมการถ่ายทอดสดรางวัลไมโครโฟนทองคำอยู่ที่ออฟฟิศ
“เริ่มแล้ว?”
“เพิ่งเริ่มครับ”
“อืม ดูจางน้อยกันสักหน่อยเถอะ”
“ถ้าเกิดได้รางวัลนี้อีก ปีนี้รองศาสตราจารย์จางจะได้สี่รางวัลสุดยอดแล้วนะครับ สองรายการ หนึ่งวิชาการ พิธีกรอีกหนึ่ง?”
“รางวัลไมค์ทองคำน่าจะยากหน่อยนะ!”
พ่อกับแม่ของจางเย่และเฉินเฉินก็เฝ้าอยู่หน้าคอมพิวเตอร์
ฮาฉีฉีซึ่งอยู่ที่บ้านก็เปิดมือถือ กินข้าวพลางดูการถ่ายทอดสดพลาง
เหยียนเทียนเฟย จางจั่ว เสี่ยวหวัง และเหล่าทีมงานช่อง CCTV14 เองก็เช่นกัน
หูเฟยเสียวหลวี่และพวกก็เปิดเว็บไซต์ถ่ายทอดสด ต่งซานซานชนะรางวัลไมโครโฟนเงิน พวกเขาก็ได้ข่าวแล้ว ตอนนี้อยากเห็นแค่ว่าจางเย่จะได้รางวัลไมโครโฟนทองคำหรือไม่
……


ในงาน
บรรยากาศในหอประชุมที่จุคนได้นับพันเริ่มกระตือรือร้น
รางวัลไมโครโฟนทองคำของโลกใบนี้กับโลกของจางเย่นั้นมีความแตกต่างกันใหญ่หลวง รางวัลไมโครโฟนเงินของโลกนี้มีสิบตำแหน่ง แต่ทว่ารางวัลไมโครโฟนทองคำมีเพียงสามรางวัลเท่านั้น ประเภทพิธีกรสาม ผู้ประกาศอีกสาม หมายความว่าจากบรรดาพิธีกรทั่วประเทศ ปีหนึ่ง ๆ มีเพียงสามคนเท่านั้นที่จะได้รับรางวัลไมโครโฟนทองคำประเภทพิธีกรนี้ไป ดังนั้นนับว่ามีความสำคัญอย่างยิ่งโดยไม่ต้องสงสัย ถือเป็นรางวัลสูงสุดของพิธีกรทั่วประเทศ แม้แต่พิธีกรชื่อดังบางคนยังไม่มีโอกาสได้รับรางวัลนี้ การแข่งขันสูง เนื้อมีน้อยชิ้น จึงยากเย็นยิ่งกว่ารางวัลไมโครโฟนทองคำในโลกของจางเย่เสียอีก
อย่างในวงการภาพยนตร์ อย่างเหล่าดาราจอเงิน ทุกปีมีรางวัลจากฝั่งไต้หวันฮ่องกงจำนวนมาก อีกทั้งยังถือเป็นรางวัลระดับสูง ทุกปีมีคิงและควีนในวงการภาพยนตร์เจ็ดแปดคน ยังไม่รวมพวกรางวัลตัวประกอบชายหญิงยอดเยี่ยมพวกนั้นอีก แต่ทว่าดาราทั้งหลายกลับมีโอกาสชนะรางวัลต่างประเทศน้อยมาก เช่นพวกงานเทศกาลภาพยนตร์เบอร์ลินเป็นต้น
แต่สำหรับพิธีกร?
รางวัลสูงสุดของพิธีกรมีเพียงรางวัลเดียว – ไมค์ทองคำ!
เพียงปีละสามรางวัลเท่านั้น นอกจากนี้ก็ไม่มีอีกแล้ว!
ดังนั้นผู้ได้รับรางวัลไมโครโฟนทองคำทุกปี แทบไม่มี "น้ำเน่า" ปลอมปน ล้วนแต่เป็นพิธีกรที่ยอดเยี่ยมสมราคาในวงการ มีแต่พวกเขาที่ฝ่าฟันออกจากการแข่งขันที่สุดจะเข้มข้น ยืนบนเวทีพร้อมรางวัลไมโครโฟนทองคำ สำหรับพิธีกรทุกคนแล้ว นี่คือเกียรติสูงสุดไร้ประมาณ!
บนเวที
หลังกล่าวปราศรัยเล็กน้อย ผู้รับรางวัลไมโครโฟนทองคำปีก่อนก็ยิ้มแล้วว่า "เอาล่ะ เข้าเรื่องกันดีกว่า มาดูรายชื่อผู้ได้รับการเสนอชื่อเข้าชิงรางวัลไมโครโฟนทองคำกันครับ"
หน้าจอกระพริบ จากนั้นก็ปรากฏรูปและชื่อพร้อมหน่วยงานจำนวนมาก
CCTV1 : ฟางกัง
CCTV1 : สวีซืออวี่
CCTV9 : เหอเจี้ยนกว๋อ
CCTV14 : จางเย่
สถานีโทรทัศน์ดาวเทียมนครหลวง : เกาเสียง
สถานีโทรทัศน์ดาวเทียมเซี่ยงไฮ้ : ซุนไห่ลี่
บลา ๆ ๆ
CCTV นับเป็นพี่ใหญ่ในวงการสถานีโทรทัศน์ ผู้ได้รับการเสนอชื่อของพวกเขาจึงนับว่ามากกว่าสถานีอื่นอยู่บ้าง
บนหน้าจอขนาดใหญ่ เต็มไปด้วยตัวอักษรยุบยับ ล้วนเป็นรายละเอียดประวัติและผลงานของผู้ได้รับการเสนอชื่อ
ผู้เข้าร่วมงานวิจารณ์กันคับคั่ง
“พวกนายดูผลงานของจางเย่สิ”
“เหอ ๆ ยาวจริง ๆ”
"เชี่* ทำไมแนะนำตัวเขานานกว่าคนอื่นนะ?"
"ใครใช้ให้ผลงานเขาดีล่ะ"
"หลายคำเกินไปแล้ว"
กล้องเองก็จับไปทางนั้น
หลายคนสังเกตเห็นว่าจางเย่ถูกแนะนำตัวนานกว่าคนอื่น ๆ สวีซืออวี่ เกาเสียง และคนอื่น ๆ ใช้พื้นที่แนะนำตัวแค่สองบรรทัด ขณะที่จางเย่ใช้ถึงสิบเอ็ดบรรทัด ในบรรดาผู้ได้รับการเสนอชื่อ คำแนะนำตัวของเขายังนับว่าโดดเด่นที่สุด ‘จางเย่ทอล์ค’โชว์สร้างประเภทรายการใหม่ขึ้นในวงการบันเทิง ‘เดอะวอยซ์’ทำลายไปเจ็ดสถิติ ขณะที่‘จีนบนปลายลิ้น’ทำลายเก้าสถิติ จางเย่ทำงานสี่ห้าแห่งในเวลาแค่สองปี ผลงานและประวัติเช่นนี้ไม่มีทางจับขมวดให้สั้นได้เด็ดขาด นี่คือเหตุผลที่ชื่อของจางเย่เด่นออกมากว่าคนอื่น
พิธีกรของ CCTV1 ทั้งสองกลับไม่สนใจ
ฟางกังกล่าว "ซืออวี่ เธอมีหวังมากเลยนะ"
สวีซืออวี่โบกมือ "อย่าล้อเล่นน่า ผลงานฉันยังธรรมดา"
ฟางกังส่ายหน้า "แต่เธอทำงานมาห้าปีแล้วนะ มีคนที่เพิ่งเข้าวงการมาสองปีก็ได้รับการเสนอชื่อเหมือนกันด้วยไม่ใช่เหรอ?" แน่นอน คำพูดนี้ย่อมไม่ดังนัก
ทว่าจางเย่ยังคงได้ยิน นั่งติดกันนี่นะ เขาเหลือบมองทั้งสองแวบหนึ่ง
สวีซืออวี่เห็นว่าจางเย่ได้ยิน ก็ไม่กล้าคุยเรื่องนี้ต่อ ทีมรายการของเธอกับฟางกังเคยเปิดสงครามน้ำลายบนอินเทอร์เน็ตกับจางเย่มาก่อน ย่อมไม่มีความรู้สึกดีอะไรกับเขา แต่เธอก็รู้ว่าจางเย่ไม่ใช่คนที่ควรตอแย จึงว่า "เธอต่างหากที่ไม่มีปัญหาแน่นอนคราวนี้"
ฟางกังกล่าว "ก็ไม่แน่หรอก"
สวีซืออวี่ตอบ "น่าจะเป็นเธอได้ตั้งแต่ปีก่อนแล้ว แต่ดันเกิดเรื่องไม่คาดฝันขึ้นมา ปีนี้ต้องเป็นของเธอแน่ ไม่อย่างนั้นก็ไม่มีใครแล้ว"
ฟางกังหัวเราะ "เธอยอฉัน ฉันยอเธอ ฮ่า ๆ รอดูผลลัพธ์เถอะ"
สวีซืออวี่ถ่อมตน "ต้องมีเธอคนหนึ่งแน่"
พิธีกรบนเวทีอ่านรายชื่อผู้ได้รับการเสนอชื่อ ก่อนคนในคณะกรรมการจะเดินขึ้นมาบนเวที รายชื่อผู้ชนะรางวัลอยู่ในมือของพวกเขาเรียบร้อย
พออ่านชื่อจบ พิธีกรก็ยิ้มกล่าว "ไม่ทราบว่าพวกคุณมีชื่อของผู้ได้รับรางวัลในใจกันรึเปล่านะครับ? เอาล่ะ ต่อไปเราจะประกาศชื่อผู้ได้รับรางวัลไมโครโฟนทองคำของปีนี้ ขอเชิญกรรมการผู้มอบรางวัลของเรา รองประธานสมาคมพิธีกรและผู้ประกาศแห่งชาติ ซุนซี ขึ้นประกาศรางวัลครับ"
หญิงผู้หนึ่งยืนขึ้นจากที่นั่ง ยิ้มพลางเดินขึ้นเวที
จางเย่หรี่ตา ถามเกาเสียงจากสถานีโทรทัศน์ดาวเทียมนครหลวงที่นั่งอยู่ข้าง ๆ กัน "มีสมาคมนี้ด้วยเหรอ?"
อาจารย์เกา "..."
จางเย่ถาม "ไม่เคยได้ยิน เพิ่งก่อตั้ง?"
อาจารย์เกา "...เขามีมาสามสิบกว่าปีแล้ว"
จางเย่อุทานคำหนึ่ง
อาจารย์เกาเสริม "พิธีกรและผู้ประกาศข่าวทุกวันนี้ ส่วนใหญ่เป็นสมาชิกของสมาคมพิธีกรและผู้ประกาศกันหมดแล้ว ฉันเพิ่งทำงานได้ไม่กี่ปีก็สมัครเข้าสมาคมเหมือนกัน"
จางเย่อับอาย "อย่างนั้นผมก็แสดงความโง่เขลาแล้ว เฮ้อ ทำไมไม่มีใครเชิญผมเข้าสมาคมเลยล่ะ?"
สมาคมนี้ถือเป็นองค์กรของประชาชนโดยแท้ ไม่มีข้อเรียกร้องในการเข้าร่วมอื่นใด นอกจากการเป็นพิธีกรหรือผู้ประกาศของสถานีวิทยุโทรทัศน์ ไม่ว่าจะเพิ่งเริ่มงานหรือมีชื่อเสียง ก็ยังสามารถเข้าร่วมสมาคมตอนไหนก็ได้ เหมือนองค์กรนานาชาติอย่างสมาคมผู้ประกาศแห่งชาติ แต่ทว่าในฐานะพิธีกรชื่อดังที่สุดคนหนึ่งของประเทศ จางเย่กลับไม่เคยได้ยินชื่อสมาคมนี้มาก่อน ถือเป็นเรื่องแปลกประหลาดอย่างยิ่ง
แต่อาจารย์เกากลับไม่ประหลาดใจ ฟังคำของจางเย่ เขาก็พูดอย่างจนปัญญา "ตอนคุณเริ่มทำงาน ใช้กลอนอย่าง ‘น้ำนิ่ง’ มาด่าคนในวงการทั้งหมดไม่ใช่หรือ? ล่วงเกินทุกคนเสียขนาดนั้น คิดว่าทางสมาคมจะกล้ามาเชิญคุณเข้าร่วมไหมล่ะ?"
จางเย่พอฟังก็หัวเราะ “ต้องเป็นเพราะเหตุผลนี้แน่ ๆ”
อาจารย์เกาไม่ทราบจะหัวเราะหรือร้องไห้ดี
คุณซุนซีได้รับซองรายชื่อแรกแล้ว เห็นได้ชัดว่าในที่นั่งผู้ได้รับการเสนอชื่อ โดยเฉพาะผู้จัดรายการวิทยุล้วนแต่กระวนกระวาย หลายคนที่ทำงานในวงการวิทยุและเหล่าผู้ชมก็เงี่ยหูฟัง ซุนซีเปิดซองช้า ๆ นำรายชื่อออกมาก่อนแสร้งอุทาน "โอ๊ะ!"
พิธีกรรีบถาม "รายชื่อแรกสำหรับรางวัลไมค์ทองคำคือใครครับ?"
ซุนซีหัวเราะ "ฉันเองก็ยังมองเห็นไม่ชัดเลย"
พิธีกรนั้นเหงื่อตก "งั้นคุณจะร้องทำไมเนี่ย?"
"ปฏิกริยาล่วงหน้าน่ะ" จากนั้นซุนซีก็มีสีหน้าจริงจัง มองแผ่นป้ายในมือแล้วอ่าน "ผู้ได้รับรางวัลสื่อกระจายเสียงไมโครโฟนทองคำปีนี้คนแรกได้แก่ --- หลี่ซูอวิ๋น!!"
สุภาพสตรีคนหนึ่งที่นั่งอยู่หลังจางเย่ไปไม่ไกลยกนิ้วชี้ที่ตนเอง "ฉันเหรอ?"
ซุนซีหัวเราะ "อาจารย์เสี่ยวอวิ๋น คุณนั่นแหละ ขึ้นมารับรางวัลเถอะค่ะ"
เสียงปรบมือแสดงความยินดีดังทั่วห้องประชุม
หลี่ซูอวิ๋นน้ำตารื้นด้วยความยินดี "สวรรค์!"
เพื่อนร่วมงานที่ด้านข่าวก็ตะโกน "อาจารย์เสี่ยวอวิ๋น ขึ้นเวทีเร็ว!"
บนเวทีนั้น หลี่ซูอวิ๋นรับรางวัลมาจากกรรมการ คว้าไมโครโฟนขึ้นก่อนกล่าวประโยคแรก "ฉันจริงเหรอ? พวกคุณแน่ใจนะว่าไม่ได้เขียนชื่อผิดน่ะ?"
ผู้ชมหน้าเวทีล้วนหัวเราะลั่น
หลี่ซูอวิ๋นจึงค่อยแสดงความรู้สึกของตนเองออกมา "ขอบคุณคณะกรรมการ ขอบคุณหัวหน้า ขอบคุณผู้อำนวยการหลี่ ของคุณเพื่อน ๆ ของฉันที่คอยสนับสนุน ฉันเป็นผู้ประกาศรายการข่าวของสถานีโทรทัศน์ดาวเทียมเซี่ยงไฮ้ ได้รับการเสนอชื่อครั้งนี้ก็นับว่าเกินคาดมากแล้ว ไม่คิดว่าจะได้รางวัลจริง ๆ ฉันเองไม่ได้เตรียมคำพูดอะไรมาเลย ตอนนี้ในใจตื่นเต้นจนไม่รู้จะบรรยายออกมาอย่างไรดี หวังว่าทุกคนคงเข้าใจนะคะ ต้องขอขอบคุณจริง ๆ ขอบคุณทางต้นสังกัดและหัวหน้าที่คอยพัฒนาฉันมาโดยตลอด"
เสียงปรบมือดังขึ้นอีกครั้ง
หลี่ซูอวิ๋นจูบรางวัลไมโครโฟนทองของเธอฟอดหนึ่งอย่างดุดัน ก่อนลงจากเวทีไปอย่างตื่นเต้น
อาจารย์เกาบอกกับจางเย่ "อาจารย์เสี่ยวอวิ๋นไม่เลวเลยนะ"
จางเย่พยักหน้า "ผมรู้จักเธอ เคยดูรายการข่าวของเธอมาก่อน"
อาจารย์เกา "พิธีกรข่าวหลักของ CCTV คนหนึ่งกำลังจะเกษียณในอีกไม่กี่ปี ได้ยินมาว่าทาง CCTV อาจจะมีความคิดดึงตัวอาจารย์เสี่ยวอวิ๋นมาฟูมฟักอีกหลายปี ถ้าเกิดใช้งานได้ อาจจะให้อาจารย์เสี่ยวอวิ๋นสืบทอดตำแหน่งในช่องข่าว"
จากนั้น รางวัลไมโครโฟนทองคำรางวัลที่สองก็ถูกประกาศต่อมา เป็นนักข่าวจากช่องพยากรณ์อากาศ CCTV และเป็นผู้หญิงอีกเช่นเดียวกัน ก่อนการประกาศผลก็ถือเป็นตัวเก็งคนหนึ่ง ซึ่งก็ได้รางวัลจริง ๆ
รางวัลไมโครโฟนทองคำรางวัลที่สามมอบให้กับผู้ประกาศข่าวรายการวิทยุวัยสี่สิบห้า ถือเป็นผู้อาวุโสในวงการแล้ว หลังรอคอยมาสิบปี ในที่สุดปีนี้ก็สมหวัง บนเวที เขาสะอื้นอยู่หลายคราว ก่อนเอ่ยแสดงความขอบคุณต่อหัวหน้าและสถานีตามธรรมเนียม
ดังนั้นเอง รางวัลไมโครโฟนทองคำสาขาผู้ประกาศก็เสร็จสิ้นลง!
ช่วงต่อไปเริ่มต้นขึ้น คือรางวัลไมโครโฟนทองคำสาขาพิธีกรรายการ!
พิธีกรบนเวทีแนะนำตัวผู้มอบรางวัลนี้อีกครั้ง ซึ่งก็เป็นคนใหญ่คนโตในวงการทั้งยังเป็นพิธีกรชื่อดัง
ใจกลางฝ่ามือของอาจารย์เกาชุ่มด้วยเหงื่อ "ใกล้เวลาแล้ว" แม้ทราบว่าตนเองไม่มีหวัง แต่ถึงเวลานี้ ไม่ว่าใครก็อดคาดหวังไม่ได้ ถ้าเกิดเป็นไปได้ขึ้นมาล่ะ?
ฟางกังประสาทตึงเครียด
สวีซืออวี่เกร็งแขนขึ้นมา
หลังผู้มอบรางวัลขึ้นเวที พูดเกริ่นอยู่นานสองนาน กว่าสองนาทีก็ยังไม่พูดเรื่องรางวัล จนกระทั่งเหล่าผู้ได้รับการเสนอชื่อล้วนกระวนกระวาย จู่ ๆ ผู้มอบรางวัลก็เปิดซองโดยไม่มีปี่มีขลุ่ย ประกาศชื่อแรก "ประกาศชื่อผู้ได้รับรางวัลไมโครโฟนทองคำสาขาพิธีกรรายการโทรทัศน์ได้แก่ ... หานเส้าข่าย!"
เสียงปรบมือดังขึ้นอย่างเร่าร้อน!
ผู้ชนะที่นั่งอยู่หน้าเวทีลุกขึ้นยืนด้วยความตื่นเต้น
ฟางกังจาก CCTV1 ผิดหวังอยู่หน่อย
สวีซืออวี่และคนอื่น ๆ ถอนใจ ก่อนจะปรบมือแสดงความยินดี
ชัยชนะของหานเส้าข่าย ไม่มีใครแปลกใจนัก เขาถือเป็นผู้ได้รับการเสนอชื่อรางวัลไมโครโฟนทองคำขาประจำ ปรากฏบนรายชื่อแทบทุกปี แต่ก็พลาดไปแทบทุกปี จนสุดท้ายได้รับชัยเช่นนี้ เห็นได้ชัดว่าเขาทำงานหนักและพยายามอย่างมากเพียงใดมีพิธีกรคนไหนบ้างที่ทำงานปีละสามร้อยหกสิบห้าวันไม่มีวันหยุด? หานเส้าข่ายเป็นคนเดียวเท่านั้น ทักษะการด้นสดในรายการของเขานับว่าเป็นเอกในวงการเช่นกัน
หานเส้าข่ายรับรางวัลแล้วกล่าว "ขอบคุณครับ ตื่นเต้นมากเลย ไม่รู้จะพูดอะไรดี นี่เรื่องจริงหรือเปล่าเนี่ย ?" เขาหัวเราะคำหนึ่ง "ดูเหมือนจะจริงสินะ"
เหล่าผู้ชมล้วนหัวเราะตามไปด้วยความยินดี
หานเส้าข่ายเริ่มกล่าวขอบคุณ พูดอย่างระมัดระวัง พูดชื่อทีละชื่อชัด ๆ เนื่องจากเป็นการถ่ายทอดสด เวลาพูดแสดงความรู้สึกก็มีจำกัด สุดท้ายหานเส้าข่ายไม่ทราบจะพูดอะไรต่อดี ได้แต่โค้งคำนับแล้วลงจากเวทีไป
เหล่าผู้ชมปรบมือให้อีกครั้ง จากนั้นรอคอยการประกาศชื่อต่อไปด้วยความตื่นเต้น
กรรมการท่านนั้นกลับขึ้นมาหน้าแท่นประกาศ ก่อนเปิดซองต่อไป "โอ๊ะ คนคนนี้นับว่าไม่มีข้อสงสัยจริง ๆ เขาเป็นเพื่อนฉันมาสิบกว่าปีแล้ว ดีใจจริง ๆ ที่ได้เป็นคนประกาศชื่อนี้" หลังหยุดชั่วครู่เขาก็ประกาศ "ผู้รับรางวัลคนที่สองได้แก่ ... เซี่ยวหัง!"
ผู้อาวุโสอีกท่าน
พิธีกรมือเก๋าที่มีประสบการณ์การทำงานมากว่ายี่สิบปี!
รูปร่างหน้าตาของเซี่ยวหังวัยเกือบห้าสิบปียังนับว่าดี ไม่ชราเลยแม้แต่น้อย เขาก้าวขึ้นเวทีด้วยฝีเท้าอันองอาจ หากกลับยากควบคุมอารมณ์อยู่บ้าง ความรู้สึกสุดจะตื่นเต้น "ยี่สิบปีก่อนตอนที่ผมเพิ่งเริ่มทำงาน ตอนนั้นรายการโทรทัศน์ไม่ได้เบ่งบานเหมือนอย่างตอนนี้..."
ฟางกังนั่งไม่ติด
สวีซืออวี่มองเขา กระซิบ "คนต่อไปต้องเป็นเธอแน่"
ฝ่ายอาจารย์เกาโบกมือหัวเราะ "เหลืออีกรางวัลเดียว ผมรู้ว่าคงไม่ใช่ผมแน่ล่ะ อาจารย์จาง ผมว่าไม่คุณก็ฟางกังนี่แหละ" ทราบว่าตนเองไม่มีหวังแล้ว อาจารย์เกาก็ผ่อนคลาย
จางเย่ไม่ว่าอะไร ยิ่งคาดหวังยิ่งผิดหวัง รอดูผลลัพธ์เถอะ
รอจนเซี่ยวหังลงจากเวที ทั่วทั้งงานก็เงียบสงัด
ชื่อสุดท้ายแล้ว
ยังเหลืออีกแค่รางวัลเดียวเท่านั้น!
จะเป็นใครกัน?
ไม่มีใครคาดเดาออก สายตาทุกคู่มองไปยังแท่นหน้าเวที
มีคนเอามือถือขึ้นมาเปิดเน็ต ในเวยป๋อและเว็บบอร์ดทั้งหลายกำลังคึกคักทีเดียว
"อีกคนเดียว!"
"ทำไมไม่มีจางเย่ของเราล่ะ?"
"ต้องเป็นอาจารย์ฟางกังแน่!"
"นอกจากจางเย่ ฟางกังถือว่ามีชื่อเสียงที่สุดแล้ว ครั้งหนึ่งจางเย่เคยขึ้นเวทีนี้ล่วงเกินคนมากเกินไป รวมถึงคณะกรรมการของปีก่อนด้วย ยังจะให้รางวัลเขาได้หรือ?"
"แต่ถ้าไม่ให้จางเย่ ประชาชนด่าพวกเขาตายแน่ นี่คือการเอาคืนกันชัด ๆ เลย!"
"นั่นสิ อาจารย์จางมีผลงานโดดเด่นทิ่มตาขนาดนี้ ถ้าพวกคณะกรรมการยังมองไม่เห็นล่ะก็ คงต้องคิดทบทวนกันหน่อยแล้ว!"
"ใครจะไปรู้ว่าคณะกรรมการมีเหตุผลอะไร ให้รางวัลใครก็ได้ทั้งนั้น!"
"ทำไมไม่มีคนพูดถึงอาจารย์สวีซืออวี่ฉันเลยล่ะ ต้องเป็นเธอแน่!"
กระแสพูดคุยกันดุเดือดถึงขีดสุด
กรรมการบนเวทีเปิดซองแล้ว เมื่อเขาหยิบรายชื่อออกมา ก็ต้องกะพริบตาปริบ พิธีกรที่อยู่ด้านข้างเหลือบมาเห็นชื่อแล้วก็ต้องกะพริบตาปริบด้วยความสับสนเช่นกัน
ทั้งห้องเงียบสงัด
กรรมการจับไมโครโฟน "ผู้ชนะรางวัลไมโครโฟนทองคำคนสุดท้ายของปีนี้ได้แก่...จางเย่!"
พอชื่อนี้ออกมา ทุกคนก็หันมองหน้ากัน!
จางเย่?
ให้จางเย่จริงสิ?
รางวัลไมโครโฟนทองคำกลับมอบให้คนที่ไม่มีใครอยากพบที่สุดในวงการบันเทิง?
ฟางกังอารมณ์หดหู่สุดกำลัง
สวีซืออวี่สีหน้าสับสน หันมองด้านข้างแวบหนึ่ง
ทั่วห้องประชุมเพิ่งมีปฏิกริยาตอบสนอง เสียงปรบมือดังประปราย ในกล้องเห็นว่าคนจำนวนมากยังปรบมือ แต่ที่ประหลาดคือเสียงไม่ดังนัก เปรียบกับผู้ชนะรางวัลคนก่อน นับว่าห่างกันราวหมื่นแปดพันลี้ ฟังจากเสียงปรบมือก็ทราบได้แล้ว ในวงการพิธีกร จางเย่นับว่าล่วงเกินคนไม่น้อย ดังนั้นคนไม่ชอบเขาจึงมีมากทีเดียว
มีเสียงปรบมือดังอยู่บ้าง เช่นทางต่งซานซาน ทางซูหงเอี้ยนและเหล่านักศึกษาของมหาวิทยาลัยสื่อฯ
ต่งซานซานพูดกับตัวเองพลางหัวเราะ "สหายร่วมชั้นของเราช่างเก่งกาจ"
ซูหงเอี้ยนเองก็ปรบมือสุดแรง "เขาได้รางวัลจริง ๆ ด้วย!"
"รุ่นพี่ร้ายกาจจริง ๆ!"
"นั่นสิ!"
"แน่นอน ล่วงเกินคนแล้วยังได้รางวัลอีก?"
"รุ่นพี่สมเป็นรุ่นพี่!"
"เชี่* เสียงปรบมือล่ะ? ทำไมเบาขนาดนี้?"
"ไม่ไว้หน้ากันเลยเรอะ!"
อาจารย์เกาแห่งสถานีโทรทัศน์ดาวเทียมนครหลวงก็ยินดี ยังยินดียิ่งกว่าจางเย่เสียอีก "อาจารย์จาง เป็นคุณจริง ๆ !" จากนั้นจึงรู้สึกว่าบรรยากาศในห้องออกจะเย็นชาอยู่บ้าง เสียงปรบมือเพียงประปราย ส่วนใหญ่ดังมาจากทางเขาทั้งนั้น อาจารย์เกาจึงนึกอายกับปฏิกริยาของตนเองอยู่บ้าง มองไปรอบ ๆ โดยไม่ทราบจะตอบสนองความนิยมอันตกต่ำของจางเย่อย่างไร
จางเย่ยิ้มพลางลุกขึ้นยืน
เสียงปรบมือหยุดชะงัก หลายคนแม้ทำท่าเหมือนปรบมือ มองเห็นมือขยับอยู่ แต่ความจริงไม่ได้ออกแรงอะไร
จางเย่มองทุกสิ่งด้วยสายตาของเขา ภายใต้การรอคอยของทุกคน เขาก็เดินขึ้นไปบนเวทีช้า ๆ
กรรมการมอบรางวัลส่งรางวัลให้กับเขา "ยินดีด้วยนะ"
"ขอบคุณครับ" จางเย่รับมาไว้ในมือ มองรางวัลไมโครโฟนที่เปล่งสีทองประกายด้วยสายตาลึกล้ำ น้ำหนักในมือนับว่าไม่น้อยทีเดียว
พิธีกรเห็นบรรยากาศในห้องประชุมที่ดูเนือยก็รีบปรับบรรยากาศ "อาจารย์จางมีผลงานโดดเด่นมากเลยนะครับช่วงนี้ ‘จีนบนปลายลิ้น’พัดกวาดทั่วประเทศ ผมเชื่อว่าหลายคนในที่นี้รวมถึงผมก็กำลังรอที่จะฟังคำสุนทรพจน์รับรางวัลของคุณครับ"
ไม่เหมือนคนอื่น ๆ ความจริงจางเย่ไม่ได้เตรียมสุนทรพจน์อะไรมา เขาเป็นเช่นนี้เอง เรื่องราวที่ไม่แน่นอนเขาไม่เหลือบแลลงไปกระทำ ในเมื่อไม่แน่ว่าจะได้รับรางวัล ทำไมเขาต้องเปลืองแรงไปร่างสุนทรพจน์? ถึงจะลำบากหน่อย แต่จางเย่ก็เป็นเช่นนี้มิใช่หรือ เขาทำตัวเช่นนี้ตลอดมา คิดอะไรก็พูดอย่างนั้น อยากพูดอะไรก็พูด
พิธีกรกับกรรมการมอบรางวัลถอยหลังไปหลายก้าว ยกเวทีให้กับจางเย่
มือคว้าไมโครโฟน มองผู้ชมหน้าเวที มองกล้องถ่ายทอดสด จางเย่ใช้ความคิดร้อยพันสิ่ง เขาทราบว่าขณะนี้นั้นนอกจากผู้ชมในห้องประชุม ยังมีคนรอชมการถ่ายทอดสดจำนวนมาก พ่อกับแม่ ทีมรายการ "จีนบนปลายลิ้น" คนของเป่ยต้า ยังมีเพื่อนของเขาอีกไม่น้อย แม้แต่เพื่อนร่วมชั้นเรียนและอาจารย์ของเขา
พูดอะไรสักหน่อย?
เขาพลันนึกได้ว่าในโลกของเขา เกรแฮม มัวร์ ผู้ชนะรางวัลออสการ์สาขาบทภาพยนตร์ดัดแปลงยอดเยี่ยมครั้งที่ 87 จาก "ถอดรหัสลับ อัจฉริยะพลิกโลก" เคยพูดไว้เมื่อตอนรับรางวัล จางเย่ยังจำได้อย่างแม่นยำ เป็นคำพูดรับรางวัลที่ทำให้คนฟังต้องตกตะลึง!
จางเย่ยิ้มน้อย ๆ มองเหล่าผู้เข้าร่วมงานพิธี ก่อนเอ่ยปาก พร้อมคำพูดที่ทำให้เหล่าพิธีกรและทีมงานของพิธีรับรางวัลในครั้งนี้ต้องหลั่งเหงื่อเย็นเยียบ "ฟางกังไม่มีโอกาสยืนบนเวทีนี้ สวีซืออวี่เองก็ไม่มีโอกาสยืนบนเวทีนี้ เห็นหน้าของพวกเขาแล้ว ทั้งที่มีผลงานเช่นนั้น แต่ผมกลับสามารถยืนบนเวทีนี้ได้ ดูเหมือนจะไม่ยุติธรรมเลย!"
วูบเดียว ผู้ชมนับไม่ถ้วนในห้องก็หันมองพวกเขาทั้งสอง แม้แต่กล้องยังจับมาที่พวกเขา!
สวีซืออวี่ตื่นตระหนก!
ฟางกังแทบกระอักเลือด!
เชี่*! พูดถึงฉันทำอะไรเนี่ย? พูดถึงฉันทำอะไร!
อาจารย์เกาแทบหลุดขำ จางเย่คนนี้ช่างไร้คุณธรรม สองคนนี้แค่ไม่สนใจคุณเท่านั้นเอง ยังต้องคิดบัญชีกันด้วยเหรอ? ไม่แปลกเลยที่จะล่วงเกินคนมากขนาดนั้น! ไม่มากได้หรือ!
ซูหงเอี้ยน "..."
รุ่นน้องชายหญิงที่มหาวิทยาลัยสื่อฯ "..."
ชาวเน็ตจำนวนมากก็พูดไม่ออกเช่นกัน
"ว่าแล้ว!"
"สไตล์การรับรางวัลของจางเย่เลย!"
"เชี่* ชอบดูตอนนี้แหละที่สุด!"
"พวกฟางกังสองคนไปล่วงเกินอะไรจางเย่ตอนไหนน่ะ? น่าเห็นใจจริง ๆ!"
"อย่าเพิ่งเสียงดังน่า ฟังต่อก่อน!"
จางเย่หัวเราะอีกครั้ง ก่อนบอกกับกล้องและทุกคนในที่นี้ว่า "มีคนหลายคนเชื่อว่าผมไม่ควรได้รับรางวัลนี้ พวกเขาเห็นว่าผมไม่เหมาะสม ไม่รู้จักยืดหยุ่น ทั้งยังไม่มีความเข้าอกเข้าใจผู้คน ไม่มีสิทธิ์จะได้รับรางวัลสูงสุดของพิธีกรรายการนี้ ฟังจากเสียงปรบมือที่เบาลงเมื่อครู่ก็ทราบได้!"
ด้านล่างมีแต่คนแอบพึมพำในใจ
นายก็รู้ด้วยเหรอ?
คนอย่างนายน่ะไม่ควรจะได้รางวัลไมโครโฟนทองคำแต่แรก!
พิธีกรนิสัยบัดซบอย่างนายน่ะ เอาชีวิตรอดได้ในวงการบันเทิงกับในสังคมนี้ก็ประหลาดพอแล้ว ยังจะได้รางวัลอีก? รางวัลสูงสุดของเหล่าพิธีกร? คณะกรรมการเป็นบ้ากันไปหมดแล้วเหรอ?
จางเย่นึกทบทวนอยู่ครู่ ขณะกระชับรางวัลในมือแน่น "ขึ้นมาบนเวทีแค่ครู่เดียว ผมอยากจะพูดอะไรสักหน่อย ตอนอยู่ในมหาวิทยาลัย ผมมีช่วงเวลาที่สับสนอย่างยิ่ง เพราะผมเห็นว่าตัวเองนั้นแปลกแยก ยึดมั่นถือมั่น เข้ากับคนอื่นไม่ได้! เห็นว่าทุกคนกำลังผลักไสไล่ส่งตัวผมเอง!" พูดมาถึงตรงนี้ เขาก็ชี้นิ้วไปยังหน้าเวที กล่าวด้วยเสียงอันดังขึ้นเรื่อย ๆ "แต่ตอนนี้ ผมยืนอยู่ที่นี่ และผมจะบอกกับคนที่รู้สึกเหมือนอย่างผมว่า 'ผมแปลก’หรือ? ‘ผมไม่เหมาะสม’จริงหรือ? ‘ผมควรเปลี่ยนแปลงตนเอง’จริงหรือ? ‘ผมควรยอมลงให้บ้าง’หรือไม่? ‘ผมควรจะเปลี่ยนตัวเองให้เหมือนอย่างพวกเขา’หรือไม่?"
ด้านล่างเงียบเสียงลง!
หลายคนล้วนต้องมองเขาด้วยความตื่นตะลึง!
ซูหงเอี้ยนมองนักเรียนของเธอ ผู้แตกต่างจากใคร น้ำตาของแห่งความปวดใจไม่ทราบว่าไหลเอ่อจากหางตาตั้งแต่เมื่อใด
จางเย่ชี้นิ้วไปเบื้องหน้า รอยยิ้มกว้างขึ้น "ถูกต้อง คุณเป็นอย่างนี้ ผมขอยืนกรานให้คุณจงเป็นอย่างนี้ อย่าไปกลัว อย่าไปสับสน ขอให้คุณคงความ ‘แปลก’ นี้ต่อไป ขอให้คุณคงความ ‘แตกต่าง’ นี้ต่อไป ขอให้คุณคงความ ‘ยึดมั่น’ เช่นนี้ต่อไป ขอให้คุณคงความ ‘ไม่ยอมงอ’ เช่นนี้ต่อไป!" เขายกชูรางวัลไมโครโฟนทองคำในมือ ตะโกนสุดเสียง "เพราะยามคุณได้ขึ้นมายืนบนเวทีนี้เป็นคนต่อไป จงกุมรางวัลนี้ในมือไว้ให้มั่น แล้วส่งคำพูดนี้ต่อ ให้อนุชนรุ่นถัดไป!"
หมุนตัว
ลงจากเวที
ยังคงแปลกแยกเช่นนั้น!
ยังคงโดดเดี่ยวเช่นนั้น!
แต่ทว่าใบหน้าของผู้เข้าร่วมงานมอบรางวัล ชั่วขณะนี้กลับเต็มไปด้วยความตื่นตกใจ ในใจของหลายคนถูกถ้อยคำอันระคายหูของจางเย่กระแทกเข้าอย่างจัง!
ถ้อยคำนี้ สร้างความตระหนกให้กับทุกคน!
นี่แหละคือจางเย่!
จางเย่ผู้ไม่เคยอ่อนข้อ!
หนึ่งวินาที...
สองวินาที...
เสียงปรบมือระเบิดขึ้นดังสนั่น!
หนึ่งคน!
สิบคน!
ร้อยคน!
พันคน!
เสียงปรบมือดังสนั่นราวสายฟ้าฟาดลงมากลางห้องประชุม!
************************************************
贴了冷屁股 เอาหน้าไปแนบก้นเย็น คือเป็นมิตรกับคนที่ไม่เป็นมิตรด้วย




[Go To Next Chapter]( ./32.md)