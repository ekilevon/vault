##บทที่ 874 รายการคืนส่งปีโดนจางเย่เล่นแล้ว! (ต้น)
คืนก่อนวันตรุษจีน
ที่บ้านยาย
เวลานี้ข้างนอกเต็มไปด้วยเสียงประทัดดังสนั่น แต่ละบ้านล้วนประดับประดาไปด้วยโคมแขวนมงคล
ตอนที่จางเย่ขับรถมาถึงก็ค่ำแล้ว ท้องฟ้าเริ่มมืด
น้องสาม “พี่ชาย ทำไมเพิ่งมา?”
“ว้าว พี่ชายฉันมาแล้ว!” น้องสาวคนรองวิ่งออกมาต้อนรับ
น้าสะใภ้สามเปิดประตูให้เขา “เย่น้อย รีบเข้ามาๆ กำลังพูดถึงเธอกันอยู่พอดีเลย!”
จางเย่ยิ้มแล้วเอ่ยทักทาย “น้าสะใภ้สาม”
น้าสะใภ้สามกล่าว “คราวก่อนยังไม่ได้ขอบใจเธอที่ส่งมือถือดีขนาดนั้นมาให้เหมิงเหมิงเลย แถมยังให้เครื่องสำอางฉันมาทั้งเซ็ตอีก ขอบใจนะจ๊ะเย่น้อย”
จางเย่ถอนหายใจ “โธ่ น้าจะมาเกรงใจอะไรกันละครับ”
แม่ชะโงกหน้าออกมาจากห้องรับแขก ร้องถาม “ลูกบอกว่าวันนี้ยุ่งไม่ใช่เหรอ?”
จางเย่ยิ้ม “ไม่ยุ่งแล้ว ทำสคริปต์การแสดงเสร็จแล้ว เหลือแค่รอถ่ายทอดสดพรุ่งนี้เท่านั้นเอง พอหมดธุระแล้วผมก็เลยกลับมาฉลองตรุษจีนที่บ้านก่อนนี่แหละ โอ้โห กับข้าวเต็มโต๊ะเลย ยังไม่เริ่มกินกันเหรอ?”
ยายกล่าว “อีกเดี๋ยวจะเริ่มแล้ว”
“ยายครับ ตาครับ สุขสันต์วันขึ้นปีใหม่นะครับ” จางเย่วางกระเช้าผลิตภัณฑ์เบรนโกล์ดสองกระเช้าในมือลง นี่คือสินค้าบางส่วนที่อู๋ม่อมอบให้เขาไว้ตั้งนานแล้ว ซึ่งจางเย่เก็บไว้ในท้ายรถ เวลาไปหาใครที่ไหนก็สามารถมอบเป็นของฝากได้สะดวก ไม่ต้องฉุกละหุกหาซื้ออะไรติดไม้ติดมืออีก
น้าใหญ่ น้าสะใภ้ใหญ่ น้ารอง น้าสะใภ้รอง…
จางเย่ทักทายส่งท้ายปีเก่าต้อนรับปีใหม่กับญาติๆ ทั่วทั้งวงจนคอแห้ง สุดท้ายจึงนั่งลงจิบชา แล้วกล่าว “รายการคืนส่งปี CCTV เริ่มรึยัง?”
น้องสาวคนโตดูนาฬิกา ยิ้มน้อยๆ พลางกล่าว “ยังอีกครึ่งชั่วโมงค่ะ”
น้องสามพูดขึ้นทันควัน “พี่ชาย เห็นประกาศล่าสุดของรายการคืนส่งปี CCTV รึยัง?”
จางเย่งุนงง “ประกาศอะไร?”
น้องรองหยิบมือถือของเธอเปิดหน้าจอยื่นให้จางเย่ “นี่ไง”
“วันนี้ฉันยุ่งอยู่ที่ BTV ทั้งวันไม่รู้เรื่องหรอก ไหนดูสิ” จางเย่ก้มลงไปกวาดตาอ่าน พอเห็นคำพูดของชาวเน็ตถึงรู้ว่าเกิดอะไรขึ้น
เดิมทีผู้ชมต่างก็ไม่ค่อยพอใจรายการคืนส่งปีของปีที่แล้วนัก ทั้งเรื่องเชิญศิลปินเกาหลีมา ทั้งเรื่องเกือบจะตัดรายการแสดงของจางหย่วนฉีกับจางเสียออก และเรื่องรายการภาษาไม่สนุกไร้รสชาติ ด้วยความผิดหวังจากปีก่อน ทำให้มีผู้คนล้อเลียนเสียดสีรายการคืนส่งปีที่ใกล้จะถึงนี้มากมาย สุดท้ายร้อนถึงทีมผู้กำกับรายการ ต้องโพสต์ประกาศทางบัญชีทางการเวยป๋อเมื่อตอนบ่ายวันนี้ว่า ช่วงนี้มีความเคลื่อนไหวบ่อนทำลายชื่อเสียงรายการคืนส่งปีจากผู้มีเจตนาแอบแฝง จะใช้มาตรการทางกฎหมายมาดำเนินการอะไรต่างๆ บลาๆ
ผู้มีเจตนาแอบแฝงที่ว่า พูดให้ชัดก็ย่อมหมายถึงจางเย่นั่นเอง!
ปรากฏว่าพอมีโพสต์ประกาศนี้ลงบัญชีทางการเวยป๋อ ชาวเน็ตก็ยิ่งพากันเสียดสีหนักข้อขึ้น!
“นี่มันหมายถึงจางเย่ใช่ป่ะ?”
“เรื่องตั้งหลายวันมาแล้ว จะเอามาเป็นประเด็นทำไมอีกล่ะ?”
“พรืด พวกนายเอะอะอะไรก็จะโบ้ยให้จางเย่อย่างเดียวงั้นสิ? ทุกคนคิดว่ารายการมันมีปัญหา มันไม่น่าดู ก็ชัดแล้วว่าเขาพูดถึงรายการพวกนายแหละโว้ย! จะโทษจางเย่เพื่อ?”
“ทำไมพอมีเรื่องที พวกนาย CCTV ถึงโทษแต่จางเย่อย่างเดียวกันวะ? เขาเป็นพิธีกรของพวกนายไม่ใช่รึไง!”
“พวกเราเสียดสีรายการคืนส่งปี CCTV แล้วมันเกี่ยวอะไรกับจางเย่วะ? ที่เขาพูดเมื่อหลายวันก่อนมันก็แค่เซี่ยงเซิงขำๆ เท่านั้นไม่ใช่รึไง! ยังจะมาใช้มาตรการทางกฎหมาย? อาจารย์จางเย่นี่ล่ะนักกฎหมาย พวกนายคิดจะเล่นกับใครกัน! คดีคราวก่อนพวกนายชนะเขาได้เรอะ? ตอนนั้นจางเย่คนเดียวจัดการทีมทนาย CCTV ของพวกนายทั้งทีมซะราบคาบเลยนี่หว่า!”
“ทุกคนล้อเลียนรายการคืนส่งปีกันทุกปีอยู่แล้ว มันก็ปกติของวงการบันเทิงนี่ ทำไมพวกนายต้องไปโยนขี้ใส่หัวจางเย่ด้วยล่ะ? อาจารย์จางอยู่เฉยๆ ก็โดนแขวะตลอด!”
“ฉันค้นพบว่า CCTV ในตอนนี้น่าสนใจเป็นพิเศษ รายการห่วยโทษจางเย่ รายการดี จางเย่ก็ผิด มีคนด่าพวกเขา ก็เพราะจางเย่ มีคนเสียดสีการแสดงที่พวกเขาเลือก ก็เป็นความผิดของจางเย่ พรืด อาจารย์จางนี่ทำอะไรก็ไม่ดีสักอย่างเลยนะ!”
“เล่นแม่งเลยไหม ไหนๆ ก็จะครบสัญญาแล้ว”
“ฉันตามดูอาจารย์จางมีเรื่องกับ CCTV มาครึ่งปีกว่าแล้ว แต่ก็ยังไม่เบื่อเลย! ฮ่าๆ!”
ที่บ้าน
น้องรองเก็บมือถือ “เห็นแล้วใช่ป่ะ?”
จางเย่ยักไหล่หัวเราะ “ทำไมมันกลายเป็นเรื่องของฉันไปอีกล่ะเนี่ย?”
น้ารองกล่าว “ตอนนี้ใครๆ ก็คิดว่าเป็นเธอทั้งนั้นล่ะ”
“รายการคืนส่งปีเฮงซวย ต่อไปนี้ไม่ดูมันแล้ว!” ยายคำราม
จางเย่กลับขำ “อย่าเลยครับ ทีแรกผมก็ว่าจะไม่ดู แต่เห็นประกาศทีมกำกับรายการคืนส่งปีนั่นแล้ว วันนี้คงต้องตั้งใจดูหน่อยแล้วล่ะ คราวนี้ลูกพี่จะเป็น ‘ผู้มีเจตนาแอบแฝง’ ให้เอง!” เขากำลังกังวลว่าจะไม่มีอะไรทำในคืนก่อนวันตรุษจีนอยู่พอดี โอเค ประจวบเหมาะละทีนี้
ฉันทำให้พวกนายถูกคนถากถาง?
ย่อมได้ งั้นลูกพี่จะนำทัพไปจัดหนักพวกนายเอง!
……


ณ CCTV
เวลานี้ ที่เวทีคืนส่งปีกำลังอยู่ในความชุลมุนวุ่นวาย!
“นับถอยหลังในอีกสิบนาที!”
“จะเปิดเวทีแล้ว!”
“กล้องตัวที่สาม ทดสอบอีกที!”
“ทีมไฟสปอตไลต์ตัวที่เจ็ดเลื่อนมาข้างหน้าหน่อย! มัวทำอะไรอยู่! เร็วเข้า!”
“พิธีกรล่ะ? เวลานี้ยังมัวไปห้องน้ำอีกเหรอ! ไปตามมาเร็ว!”
ผู้กำกับใหญ่ออกคำสั่ง สวีอี้เผิงกับเหล่ารองผู้กำกับต่างก็ง่วนอยู่กับหน้าที่ของตน วันนี้รายการคืนส่งปีจะถ่ายทอดแล้ว พวกเขาทุกคนทั้งกังวลและคาดหวัง ที่กังวลเพราะเป็นรายการสด ไม่อาจปล่อยให้เกิดปัญหาขึ้นได้ ที่คาดหวังก็เพราะพวกเขาอยากให้ผู้ชมพอใจกับเวทีและการแสดงในครั้งนี้ และอยากให้ผู้บริหารได้เห็น ว่างานที่มอบหมายให้พวกเขาทำนั้นสำเร็จอย่างสวยงาม
พิธีกรแต่ละคนประจำที่เรียบร้อย
เฉินเหยี่ยจัดชุดสูทสีแดงให้เรียบร้อยเป็นครั้งสุดท้าย ทั้งร่างดูเปี่ยมไปด้วยพลังและความห้าวหาญ วันนี้เขาได้ก้าวขึ้นมาบนเวทีอันยิ่งใหญ่นี้อีกครั้ง กระแสวิจารณ์เรื่องเรตติ้งในตอนสุดท้ายของรายการ ‘ออกมาเต้น’ กระทบต่อความนิยมของเขาอย่างยิ่ง ทั้งที่ได้ออกรายการประกวดใหญ่ขนาดนั้น แต่ชื่อเสียงของเขากลับไม่เพิ่มขึ้นเลย ปีนี้เฉินเหยี่ยจึงผิดหวังอย่างช่วยไม่ได้ อีกทั้งเขายังพ่ายแพ้จางเย่ยับเยิน แต่ก็ไม่เป็นไร เพราะเฉินเหยี่ยยังมีเวทีคืนส่งปีอยู่ เขาคิดว่าบนเวทีนี้จางเย่ไม่มีทางเทียบตนได้ตลอดกาล และยิ่งเห็นความสัมพันธ์ของจางเย่กับ CCTV ในปัจจุบัน คาดว่าหลังจากนี้หมอนั่นก็ไม่มีทางได้ขึ้นเวทีนี้หรอก ดังนั้นในวันสำคัญเช่นนี้ เฉินเหยี่ยตั้งใจงัดเอาสิ่งที่ตนมีทั้งหมดออกมาแสดงให้สุดความสามารถ เพื่อยึดครองตำแหน่งในวงการของตน!
ทุกคนต่างคาดหวังกับรายการคืนส่งปีอย่างเต็มเปี่ยม!
……


ในอินเทอร์เน็ต
เหล่าชาวเน็ตต่างก็เตรียมตัวพร้อม
“จะเริ่มแล้ว!”
“ดูสิว่าปีนี้จะเป็นไง!”
“ฉันล่ะคาดหวังจริงๆ”
“ได้เวลาแซะแล้ว ถึงเวลาของชาวเกรียนแตกแล้ว!”
“ฮ่าๆ ฉันมาแล้ว!”
“ให้ดูรายการคืนส่งปีตอนนี้เหรอ? ไปดูคนแซะมันกว่าเยอะเลย!
“นั่นสิ ปีก่อนก็ล้อเลียนไม่น้อยนะ ดูสิว่าปีนี้เกรียนคนไหนจะโชว์เมพอีก!”
“วันนี้ เป็นเวทีของเหล่าเกรียนแตกที่หนึ่งปีมีครั้ง!”
“พร้อมประจำที่!”
“เกรียนหมายเลขสามมาแล้ว!”
“เกรียนหมายเลขสิบเอ็ดรายงานตัว!”
“ดาบยักษ์ของข้ากระหายเลือดอีกแล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว แล้ว!”
กองทัพชาวเกรียนคีย์บอร์ดล้วนกระเหี้ยนกระหือรือ นับถอยหลังรอคอย!


[Go To Next Chapter]( ./72.md)