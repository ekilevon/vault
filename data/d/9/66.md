##บทที่ 869 : พี่น้องเมสเซนเจอร์ต้องแตกตื่น!
ในคืนนั้น
ไม่ทราบมีข่าวชิ้นหนึ่งหลุดมาตามสื่อบันเทิงกะทันหันได้อย่างไร
“พิธีกรชื่อดังไม่เปิดเผยชื่อของ CCTV ก่อเรื่องอีกแล้ว!”
เนื้อหาในข่าวมีดังนี้ “จากข้อมูลของแหล่งข่าวภายในที่ไม่ระบุนาม มีพิธีกรชื่อดังไม่เปิดเผยชื่อคนหนึ่งได้รางวัลไปเกือบร้อยครั้งติดในระหว่างการจับฉลากของงานเลี้ยงภายในองค์กร CCTV เมื่อตอนบ่าย รางวัลที่จับฉลากทั้งหมดถูกเขากวาดเรียบ งานเลี้ยงจึงจบลงด้วยความไม่พอใจ!”
ตอนแรกข่าวนี้ไม่ได้รับความสนใจเท่าไรนัก เพราะสำนักข่าวออนไลน์ไม่ได้ทำการยืนยันข่าว ยิ่งไปกว่านั้นแหล่งข่าวก็เชื่อถือไม่ได้อีกด้วย แต่เมื่อเวลาผ่านไป พนักงานของ CCTV และคนในวงการต่างพากันส่งต่อหรือตอบกลับหัวข้อข่าวนี้ จึงเป็นการยืนยันความจริงขึ้นมา!
ชาวเน็ตอยู่นิ่งเฉยไม่ไหวแล้ว!
“อะไรนะ?”
“กวาดรางวัลไปเรียบ?”
“จับฉลากกันยังไงน่ะ?”
“ไม่จริงใช่ไหม?”
“สรุปว่าใครน่ะ? ใครดวงทะลุฟ้าขนาดนั้น?”
“CCTV? พิธีกรชื่อดังไม่เปิดเผยชื่อ? ก่อเรื่องอีกแล้ว? พรืด แค่สามคำนี้พวกนายยังต่อกันไม่ออกอีกหรือไงว่าเป็นใคร? เพิ่งจะเคยเล่นเน็ตกันเรอะ?”
“จางเย่ชัวร์”
“พรืด นอกจากหมอนั่นก็ไม่มีใครแล้ว!”
“นั่นสิ เรื่องใหญ่แบบนี้ มีแต่จางเย่นั่นแหละที่ทำไปได้!”
“เป็นข่าวปลอมรึเปล่าเนี่ย?”
“ข่าวจริง เพื่อนฉันทำงาน CCTV ก็เข้างานนี้ด้วยเหมือนกัน เขาเห็นมากับตาตัวเอง ตอนนั้นยังบรรยายเหตุการณ์นี้ว่า ‘โคตรสุด’ ทุกคนต้องตะลึง! ทุกๆ คนรวมถึงพวกผู้บริหารของ CCTV ได้แต่มองจางเย่กวาดรางวัลไปตาปริบๆ เอารางวัลกลับไปทีละกล่องๆ จนเกลี้ยง!”
“นี่มันเป็นไปได้ไงกัน?”
“เห็นว่ามีเรื่องกันตั้งแต่ก่อนเริ่มงานแล้วนะ พวกผู้บริหารของ CCTV สั่งลงโทษจางเย่เพราะเซี่ยงเซิง ‘ฉันอยากขึ้นเวทีคืนส่งปี’ ที่เขาแสดงตอนซ้อมรายการคืนส่งปีของสถานีฯ นครหลวง เกือบทำให้เขาไม่ได้เข้างานเลยนะ”
“จุ๊ๆ ที่แท้ก็เป็นงี้นี่เอง!”
“นี่แหละนิสัยจางเย่ หมอนี่ไม่เดือดสิแปลก!”
“ฮ่าๆๆ โคตรชอบไอ้นิสัยเสียแบบนี้ของหมอนี่เลยว่ะ!”
“แต่ว่าทำได้ยังไงวะนั่น?”
“ใครจะไปรู้ได้ล่ะ?”
“จะไปสนใจทำไมว่าทำได้ยังไง ที่น่าโมโหคือท่าทีของ CCTV ที่ทำจนเขาต้องตอกหน้ากลับ แล้วก่อเรื่องให้พวกนั้นดูต่างหากล่ะ!”
.....
ที่บ้าน
จางเย่คีบกับข้าวให้เฉินเฉิน “กินข้าวเร็วๆ อย่าเอาแต่เล่นมือถือ!”
เฉินเฉินไม่สนใจ “ไม่หิว”
“ถ้าไม่กิน ไม่ให้แล้วนะ?” จางเย่พูดสีหน้าจริงจัง
เฉินเฉินบุ้ยปาก เอาตะเกียบคีบกินข้าวอยู่ไม่กี่คำ ระหว่างนั้นก็มองหน้าจอมือถือใหม่ไปด้วย
เช่นเดียวกันกับน้องสาวทั้งสามที่นั่งอยู่ที่โต๊ะกินข้าว แต่ก็วางมือถือเครื่องใหม่ไม่ลง
ในตอนนั้นเอง ก็มีสายเรียกเข้า
พอจางเย่เห็นชื่อที่โทรเข้ามาว่าเป็นหูเฟย ก็ลุกขึ้นเดินไปรับโทรศัพท์แถวครัวพร้อมหัวเราะ “พี่หู มีธุระเหรอครับ?”
หูเฟยกล่าวทันที “ตีกับ CCTV อีกแล้วเหรอ?”
“เฮ้อ” จางเย่ว่า “แหล่งข่าวคุณนี่ไวจริงๆ”
หูเฟยว่า “ไวที่ไหนกัน? ข่าวกระจายไปทั่วเน็ตแล้ว แค่ไม่รู้ว่าข่าวจริงหรือเท็จเท่านั้น แต่พอฟังเธอพูดแบบนี้ ฉันว่าคงเป็นเรื่องจริงสินะ? กวาดรางวัลของงานเลี้ยงมาจนเกลี้ยงเลยจริงเหรอ?”
จางเย่หัวเราะเขินๆ “ก็ประมาณนั้นล่ะครับ”
หูเฟยถาม “ประมาณนั้นน่ะมันประมาณไหน?”
จางเย่ชะงัก “ก็ประมาณว่าผมกวาดเรียบไม่เหลืออะไรให้พวกนั้นเลยน่ะ”
หูเฟย “…”
“แหะๆ” จางเย่หัวเราะแห้ง
หูเฟยนิ่งไปครู่ ก่อนพูดด้วยความเสียใจ “ที่ CCTV หาเรื่องเธอ เป็นเพราะพวกเราหรือเปล่า? ถ้ารู้ว่ามีปัญหากับเธอแบบนี้ พวกเราคงไม่เชิญเธอมาที่สถานีฯ หรอก ทำให้เธอต้องลำบากไม่น้อยเลย”
“ไม่เกี่ยวกับพวกคุณหรอก” จางเย่หัวเราะเบาๆ พลางอธิบายว่า “มีวันไหนที่ผมไม่ต้องตีกับพวกนั้นบ้างล่ะครับ? ต่อให้ไม่มีเรื่องรายการคืนส่งปี ผมก็ต้องตีกับพวกเขาเพราะเรื่องอื่นอยู่ดี อันนี้หลีกเลี่ยงไม่ได้หรอกครับ เพราะงั้นถ้าพวกนั้นมีปัญหา ผมก็จะตีกับพวกเขาแบบซึ่งหน้านี่แหละ ผมต้องกลัวใครที่ไหน?”
พอได้ยิน หูเฟยก็ต้องหัวเราะอย่างจนปัญญา “เธอเป็นศิลปิน นักเขียน และผู้กำกับรายการทีวีที่ดังที่สุดในประเทศ ทำไมถึงเอาแต่พูดเรื่องตีกันนะ? ฉันว่าชาตินี้ นิสัยของเธอคงเปลี่ยนไม่ไหวแล้วล่ะ”
จางเย่หัวเราะหยัน “ผมก็แค่มองกว้างหน่อยก็เท่านั้น ผมไม่มีทางเป็นอย่างพวกสุภาพบุรุษอะไรนั่นได้หรอกครับ ผมก็เป็นคนระห่ำแบบนี้แหละ ใครปลดสายโซ่จักรยานผมผมก็ถล่มรถมัน ใครสาดน้ำครำใส่บ้านผมผมก็สาดขี้หมาใส่บ้านมัน! หึๆ! พี่หูเลิกบ่นได้แล้วน่า รู้จักกันมาก็นานแล้ว นี่แหละคือผมล่ะ ชาตินี้ยังไงก็ไม่ได้เกิดมาเป็นชนชั้นสูงอะไรอยู่แล้ว”
หูเฟยส่ายหน้าหัวเราะ “ฉันล่ะพูดไม่ออกจริงๆ แต่คิดๆ ดูแล้วนะจางน้อย ถ้าวันหนึ่งเธอเปลี่ยนไปเป็นคนเรียบร้อย ปฏิบัติต่อทุกคนด้วยความเคารพ ฉันก็ไม่รู้เหมือนกันว่าจะรับได้ไหม! ฮ่าๆๆ! เอาล่ะ ในเมื่อเธอสบายดีฉันก็สบายใจ ขอแค่ทางเราไม่ได้ก่อเรื่องให้เธอมากนักก็พอ แล้วก็อย่าลืมทำสคริปต์สำหรับงานคืนส่งปีล่ะ”
“วางใจเถอะครับ ไม่มีปัญหาแน่” จางเย่รับรอง “จีนบนปลายลิ้นใกล้จบแล้ว พอผมจัดการเรื่องนี้เสร็จก็จะเริ่มทำงานเซี่ยงเซิงต่อทันที รับรองว่าเสร็จสมบูรณ์ก่อนเริ่มงานแน่นอน ไม่ต้องกังวลนะครับ แจ้งผู้กำกับฉางด้วย ผมกับเหล่าเหยาเป็นมืออาชีพกันทั้งนั้น”
หูเฟยหัวเราะ “ให้เธอจัดการ ฉันไม่กังวลหรอก”
จางเย่ว่า “นี่ผมยังมีของรางวัลเหลืออีกตั้งเยอะ อยากได้อะไรไหมครับ? ถามพวกเสี่ยวหลวี่ ต้าเฟย โหวเกอด้วย ถ้าอยากได้ ผมจะส่งของไปให้พร้อมกันเลย”
หูเฟยตกใจ “ไม่ต้องหรอก เธอเก็บไว้ใช้เองดีกว่า”
จางเย่บ่น “งั้นของพวกนี้ผมก็ขายไม่ออกน่ะสิ?”
หูเฟยหัวเราะ “ถ้าเธอยืนยันว่าจะให้ งั้นฉันรับไว้ก็ได้”
จางเย่แหย่ “ครับ งั้นกรุณารับไว้ด้วยความไม่เต็มใจเถอะครับ”
“เอาเถอะ”
“ของพวกโหวเกอ ต้าเฟย ผมก็เตรียมไว้ให้แล้ว อีกเดี๋ยวจะให้คนส่งของมารับนะครับ หลายวันนี้ผมคงไม่ได้ผ่านไปแถวนั้นเท่าไร”
.....
หลังมื้ออาหาร
จางเย่ชักจะเริ่มมีอาการย้ำคิดย้ำทำ เขาเห็นของขวัญพวกนี้แล้วก็ไม่สบายใจ ดังนั้นจึงตัดสินใจโทรหาพวกเพื่อนๆ ทีละคน และถามถึงที่อยู่ ทั้งย่าจางเสีย เฉินกวง ฟ่านเหวินลี่ นายเก่าที่สถานีโทรทัศน์ออนไลน์ เพื่อนเก่าทั้งหลาย อาจารย์ซูหงเอี้ยนที่มหาวิทยาลัยสื่อฯ ฉือซิ่วฟางนักแสดงตลก อาจารย์ภาควิชาจีนศึกษาซูน่า และเพื่อนร่วมงานคนอื่นๆ ยังมีเพื่อนที่ภาควิชาคณิตศาสตร์ของมหาวิทยาลัยปักกิ่ง เหยาเจี้ยนไฉและบุตรสาวเหยามี่ และคนอื่นๆ ซึ่งล้วนแต่เป็นเพื่อนสนิทของจางเย่
เมื่อคนส่งของมาถึงบ้าน จางเย่ก็ใช้ให้พวกน้องๆ ช่วยเขาเขียนชื่อที่อยู่ผู้รับ เขาส่งของให้เพื่อนคนละชิ้น บ้างเป็นเครื่องสำอาง บ้างเป็นโทรศัพท์มือถือ ทุกคนต่างได้ของขวัญปีใหม่กันถ้วนหน้า! เพื่อนเยอะแยะขนาดนี้ อย่างไรก็ต้องติดต่อกันไว้บ้าง
แค่แบบฟอร์มใบส่งของก็ต้องกรอกถึงยี่สิบรอบ
ใช้เวลาไปกว่ายี่สิบนาที
จางเย่ไม่เผยตัว เขาอยู่ในห้องนอนเล่นเกมกับเฉินเฉิน การกรอกแบบฟอร์มล้วนเป็นฝีมือของน้องสาวทั้งสาม เพราะพวกเธอไม่อยากรับของจางเย่ไปเปล่าๆ!
คนรับของถึงกับอ้าปากค้างเมื่อเห็นชื่อบนใบส่งของ
เชี่ย! เหยา...เหยาเจี้ยนไฉ?
เชี่ย! จางเสีย?
เชี่ย! เฉินกวง?
เชี่ย! ฟ่าน...ฟ่านเหวินลี่?
เชี่ย! ฉือ...ฉือซิ่วฟาง?
เชี่ย! แล้วยังจางหย่วนฉีอีก!?
ทุกชื่อที่อยู่บนใบส่งของล้วนทำให้พนักงานต้องอ้าปากค้าง!
เช็ดแม่เอ๊ย!
บ้านนี้มันอะไรกันวะ?
ญาติชื่อเหมือนดาราหมดเลยงั้นเรอะ? หรือว่าล้อกันเล่น? ที่อยู่พวกนี้แค่เขียนไปมั่วๆ รึเปล่า? แม้แต่คนส่งของที่มากความรู้มากประสบการณ์ ยังต้องตกใจกับสถานการณ์นี้จนสองมือสั่นสะท้าน!
.....
พอระบายของออกไปได้ จางเย่ก็สบายใจเสียที
ในที่สุดก็แจกของหมดแล้ว!


[Go To Next Chapter]( ./67.md)