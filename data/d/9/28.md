##บทที่ 831 วลีเด็ดของเหลยเฟิง!
ตกค่ำ
‘ปลายลิ้น’ ตอนใหม่เริ่มฉายแล้ว
เวลาเดียวกัน ก็เริ่มการชุมนุมพิธีประกาศการคัดเลือกรางวัลรายการโทรทัศน์แล้วเช่นกัน รางวัลสุดยอดรายการโทรทัศน์ไม่ได้อลังการอย่างงานประกาศรางวัลภาพยนตร์หรือดนตรี โดยปกติจึงไม่มีการถ่ายทอดสด หรือการฉายเทปบันทึกภาพใด ๆ ดังนั้นแม้แขกที่มาร่วมงานจะแต่งกายเป็นทางการ แต่ก็ไม่ถึงขนาดสวมใส่ชุดพิธีการเต็มยศ
เหยียนเทียนเฟยมาด้วยกันกับจางเย่ พร้อมทั้งเพื่อนร่วมทีมรองผู้กำกับทั้งสองอย่างฮาฉีฉีและจางจั่ว พวกเขาเป็นตัวแทนจากทางฝ่ายผลิต ‘ปลายลิ้น’
“เหล่าเหยียน!”
“โอ้ เหล่าหยาง”
“ช่องสิบสี่พวกนายนี่ฮอตไปเลยนะคราวนี้!”
“ไม่หรอก ไหนเลยจะฮอตเท่าทีวีดาวเทียมเจ้อเจียงของพวกนายได้”
“อาจารย์จาง ไม่พบกันเสียนาน เตรียมสุนทรพจน์รับรางวัลหรือยัง?”
“โอย เรื่องมันยังไม่แน่เลยครับ”
“ไม่เอาน่า มีแค่รายการคุณนั่นแหละที่มีลุ้นที่สุด”
เหยียนเทียนเฟยเริ่มสนทนากับเพื่อนเก่า
จางเย่เองก็คุยกับคนรู้จักบ้าง จากนั้นก็เจอต่งซานซานและหูเฟย จางเย่จึงยิ้มพลางเดินเข้าไปพูดคุยด้วย
“ ‘เซียนเกะเป๊ะเนื้อ’ ก็ได้รับการเสนอชื่อสินะครับ?”
หูเฟยหัวเราะ “ก็แค่เสนอชื่อเอง”
ต่งซานซานยิ้มน้อย ๆ เอ่ย : “พวกเราน่ะ ก็แค่แวะมาร่วมสนุกเท่านั้นเอง นี่มันงานรางวัลอันทรงเกียรติแห่งวงการโทรทัศน์เชียวนะ แค่ได้ชื่อว่าได้รับการเสนอชื่อ ก็แจ๋วแล้ว”
จากนั้น จางเย่จึงเหลือบไปเห็นสวีอี้เผิงกับเฉินเหยี่ย ส่วนเจียงหยวนและพวกผู้บริหาร CCTV1 ไม่ได้มา มีเพียงผู้รับผิดชอบทีมรายการ ‘ออกมาเต้น’ เพียงไม่กี่คนเท่านั้น ในงานรางวัลครั้งนี้ ‘ออกมาเต้น’ มีศักยภาพในการแข่งขันเป็นที่แน่นอน ถึงแม้จะถูก ‘ปลายลิ้น’ กดกระแสนิยมเอาไว้ แต่ถึงอย่างไร ‘ปลายลิ้น’ ก็หาใช่รายการประเภทเดียวกันกับพวกนั้น จึงไม่ต้องกังวลว่า ‘ปลายลิ้น’ จะมาแข่งรางวัลเดียวกับพวกเขา
คนทยอยมาถึงแล้ว
ทั้ง CCTV และโทรทัศน์ดาวเทียมประจำจังหวัดแต่ละแห่ง มีทั้งพิธีกร แล้วก็มีพวกผู้สร้าง ผู้กำกับ หลากหลายจนเต็มเก้าอี้สามสี่ร้อยที่หมดทั้งโถงประชุม
นั้งประจำที่
สุนทรพจน์เปิดงาน
จากนั้น ก็เข้าสู่ช่วงประกาศรางวัล
ยินเสียงพิธีกรกล่าวแช่มชื่น : “ก่อนที่จะเข้าสู่ช่วงมอบรางวัล ขอให้ผมได้กล่าวแนะนำแขกรับเชิญ VIP ที่สุด ซึ่งจะมาเป็นผู้มอบรางวัลอันทรงเกียรติในวันนี้” มองการ์ดที่อยู่ในมือ แล้วกล่าว : “ขอเรียนเชิญ สุภาพสตรีผู้เป็นรองผู้บังคับการของ SARFT…...คุณอู๋เจ๋อชิง เรียนเชิญท่านรองผู้บังคับการอู๋ครับ!”
อู๋เจ๋อชิง?
คุณอู๋มาหรือ?
จางเย่หลุดหัวเราะออกมา เฮ้ย คุณอู๋นี่นะ จะมาเป็นผู้มอบรางวัลก็ไม่บอกสักคำ!
ตามมาด้วยเสียงปรบมือกึกก้องโดยพลัน!
ท่ามกลางเสียงปรบมือ ร่างของอู๋เจ๋อชิงในชุดกี่เพ้ายาวสีอ่อน รองเท้าส้นสูงก้าวขึ้นมาบนเวทีด้วยรอยยิ้มเบา ๆ เยื้องย่างไม่เร็วไม่ช้า เป็นจังหวะพอดี อู๋เจ๋อชิงไม่มีอาการตื่นเวทีแม้แต่น้อย กลับเป็นพิธีกรบนเวทีที่เมื่อมองอู๋เจ๋อชิงแล้วตกประหม่าเล็กน้อย อย่างไรเสียนี่ก็ไม่ใช่เจ้าหน้าที่รัฐระดับสูงคนอื่นที่ไม่มีความเกี่ยวข้องใดกับพวกเขา หากแต่เป็นหัวหน้าของทาง SARFT ตำแหน่งงานของคนแทบทั้งหมดที่อยู่ ณ ที่นี้ ทั้งสมาคม และแผนก ล้วนอยู่ใต้การดูแลหรือบังคับบัญชาของ SARFT ทั้งหมด ทั้งการตีพิมพ์ข่าว ตรวจสอบภาพยนตร์ ตรวจสอบรายการ การกำกับดูแลดาราด้านต่าง ๆ ล้วนอยู่ในอำนาจเบ็ดเสร็จของ SARFT ทั้งสิ้น!
คนที่อยู่ข้างล่างเริ่มพูดคุยกันขึ้นมา
“รองผู้บังคับการอู๋มาเองเลยเหรอ?”
“แขกรับเชิญผู้มอบรางวัลช่างทรงเกียรติเหลือเกิน”
“นั่นสิ ปีที่ผ่านมาไม่เคยมีมาก่อนเลยนะ อย่างมากก็เป็นหัวหน้าสมาคมไหนสักที่”
“ฉันเพิ่งเคยเห็นรองผู้บังคับการอู๋ผู้นี้ด้วยตาตนเองเป็นครั้งแรกเลยล่ะ”
ในใจคนทั้งหมดล้วนมีความรู้สึกเดียวกัน นั่นก็คืองดงาม งามกว่าพวกดาราสาวที่ใช้หน้าตาในการดำรงชีพเสียอีก แต่ถึงในใจจะคิดเช่นนี้ ทว่ากลับไม่มีสักคนที่กล้าพูดออกมาต่อหน้า เพราะเมื่อชมดาราว่าสวย คือชมจริง คือสรรเสริญ คือคำอวยพร แต่หากชมใครสักคนที่มีตำแหน่งเกี่ยวพันเป็นหัวหน้าของพวกเขาว่าสวยล่ะก็ นั่นไม่ถือเป็นคำชมแล้ว หากพูดออกมาย่อมเป็นอะไรที่สะเพร่า ดังนั้นใต้การพูดคุยของกลุ่มคนมากมายในสถานการณ์นี้ ใคร ๆ ก็ต่างไม่กล้าพูดพล่อย ด้วยว่าสถานะของรองผู้บังคับการอู๋ ก็ไม่ใช่คนที่พวกเขาจะสามารถพูดขำ ๆ ตามอำเภอใจได้
อู๋เจ๋อชิงยิ้มพลางเอ่ย : “งั้นฉันขอประกาศรางวัลต่อไปนี้เลยนะคะ”
คนหลังเวทีส่งซองมาให้ซองหนึ่ง
อู๋เจ๋อชิงอ่าน : “การคัดเลือกรายการโทรทัศน์แห่งชาติครั้งที่สามสิบห้า รางวัลรายการโทรทัศน์เพื่อสังคมดีเด่นได้แก่——‘ดอกไม้ป่าจงเบ่งบาน’ !”
นี่คือรายการทีวีของโทรทัศน์ดาวเทียมประจำจังหวัดแห่งหนึ่ง แม้เรตติ้งจะนับว่าธรรมดาสามัญมาโดยตลอด แต่ในแง่ความเป็นงานศิลปะ ในมุมของเสียงตอบรับ ก็นับว่ารายการนี้ไม่เลวเลยทีเดียว ที่สำคัญคือรายการนี้ฉายมาแล้วถึงสี่ปีเต็ม จนกระทั่งช่วงกลางปีนี้เพิ่งจบบริบูรณ์ไป ดังนั้นรางวัลจึงตกเป็นของพวกเขา หาได้เกินความคาดหมาย
คนกลุ่มหนึ่งด้านล่างร่วมกันปรบมือฉลอง หนึ่งในนั้นเป็นตัวแทน ขึ้นไปรับรางวัลบนเวที “ขอบคุณ ขอบคุณหัวหน้า ขอบคุณรองผู้บังคับการอู๋ ขอบคุณทุกคน!”
ต่อเนื่องด้วยรางวัลถัดไป
หนึ่ง……
สอง……
สาม…...
รางวัลรายการโทรทัศน์และละครโทรทัศน์ในโลกแห่งนี้แยกออกจากกัน เนื่องจากรางวัลรายการโทรทัศน์ในวงการเองก็มีอยู่มาก อาทิ รางวัลดาวรุ่ง รางวัลสันติภาพยอดเยี่ยม บางงานจัดปีละครั้ง บางงานไม่แน่นอน แต่งานประกาศรางวัลโทรทัศน์ที่จางเย่เข้าร่วมในปีนี้กลับเป็นรางวัลสูงสุดในวงการ เป็นงานสุดยอดบารมีงานหนึ่ง การอัญเชิญรางวัลสุดยอดย่อมมิใช่พวกรางวัลสามัญอย่างก่อนหน้าแน่นอน อย่างเช่นรางวัลรายการโทรทัศน์เพื่อสังคมดีเด่น ความจริงแล้วก็เป็นแค่รางวัลปลอบใจ อันที่จริงรางวัลสุดยอดวงการรายการโทรทัศน์ต่างหากที่จะชี้ให้เห็นว่าสุดท้ายแล้วมีกี่รายการที่มีคุณค่าแท้จริง
มาถึงการประกาศรางวัลสุดยอดลำดับแรกแล้ว
อู๋เจ๋อชิงอ่าน : “รางวัลสุดยอดรายการสัมภาษณ์ยอดเยี่ยมได้แก่—— ‘เสี่ยวเหอขอคุย’ !”
หลายคนตกใจไม่หาย
ทีมงาน ‘เสี่ยวเหอขอคุย’ พากันกรีดร้องลั่น!
“พวกเรา?”
“พวกเราจริงด้วย?”
“อ๊าก!”
“อาจารย์เหอ รีบไปเร็ว!”
“อาจารย์เหอยินดีด้วย!”
นี่คือรายการหนึ่งของสถานีส่านซี ในแง่ของเรตติ้ง โทรทัศน์ดาวเทียมส่านซีไม่แข็งแกร่งเลย พูดได้ว่าอยู่ในรายชื่ออันดับรั้งท้ายของประเทศ ดังนั้นตอนที่ประกาศชนะเลิศรางวัลสุดยอดรายการอันดับหนึ่งประจำปีนี้ ทีมงาน ‘เสี่ยวเหอขอคุย’ จึงไม่อยากจะเชื่อ!
สวีอี้เผิงมองเฉินเหยี่ยแวบหนึ่ง พูดอะไรบางอย่าง
เฉินเหยี่ยฝืนยิ้ม ดูเหมือนสงบนิ่ง แต่ก็เหมือนเสียใจมาก ก่อนที่เฉินเหยี่ยจะมาอยู่รายการ ‘ออกมาเต้น’ ก็ได้ทำรายการสัมภาษณ์เช่นกัน ความจริงโอกาสในการชนะรางวัลของเขาก็สูง เสียดายที่ไม่ใช่เขา
ในเวลานี้ หลายคนต่างเหงื่อผุดด้วยความกังวล โดยเฉพาะอย่างยิ่งพวกทีมที่ได้รับการเสนอชื่อ ยิ่งไม่อาจสงบใจได้ แม้แต่พวกที่รู้ชัดว่าทีมรายการตนเองไม่อาจคว้ารางวัลมาได้แล้วอย่างแน่นอน แต่ก็ยังอดคาดหวังไม่ได้
จากนั้น รางวัลยอดเยี่ยมรายการที่สองก็ออกมา!
อู๋เจ๋อชิงประกาศ : “รางวัลสุดยอดรายการสำหรับเด็กได้แก่——‘ปิดเทอมแล้ว’ !”
กลุ่มคนหย่อมหนึ่งระเบิดเสียงเฮลั่นอีกครั้ง
“เป็นพวกเราล่ะ!”
“ดีจังเลย!”
ทว่าพวกเขาไม่ได้ตื่นเต้นเท่าพวกคนก่อนหน้านี้ เพราะในกลุ่มรายการสำหรับเด็ก รูปแบบรายการ ‘ปิดเทอมแล้ว’ ในปีนี้ค่อนข้างโดดเด่น สำหรับรางวัลนี้ ไม่มีรายการอะไรมาแข่งกับพวกเขาได้
ในที่สุด ก็มาถึงฉากไคลแมกซ์แล้ว!
อู๋เจ๋อชิงอ่านออกเสียง : “ลำดับถัดไป รางวัลสุดยอดสารคดี”
เหยียนเทียนเฟยชูศีรษะขึ้น
ฮาฉีฉีกำหมัดแน่นอย่างวิตก
ยินเสียงอู๋เจ๋อชิงกล่าวเจือยิ้ม : “รายการที่ได้รับรางวัลได้แก่——‘จีนบนปลายลิ้น’ !”
แม้ฮาฉีฉีจะรู้มาก่อนหน้านี้นานแล้วว่ารางวัลนี้ต้องเป็นของพวกเขาอย่างแน่นอน แต่พอได้ยินรองผู้บังคับการอู๋ประกาศแล้ว ก็ยังขอบตาแดงก่ำ เธอสะอื้นอย่างแรง พลางสวมกอดกับจางเย่และพวกจางจั่วแน่น นี่คือรางวัลพวกสุดยอดรายการทีวีนะ ไม่ว่าจะเป็นเรตติ้งหรือรางวัลสุดยอด พวกเขาก็ล้วนอยู่จุดสูงสุดแล้ว!
คนที่รายล้อมอยู่ก็ปรบมือดังอย่างดีใจ ยินดีไปกับพวกเขา ความจริงแล้วก็เป็นเรื่องที่พวกฮาฉีฉีกับจางจั่วกังวลอยู่ว่าจะได้รางวัลนี้มาอย่างราบรื่นหรือไม่ ส่วนคนอื่นที่อยู่รอบ ๆ กลับดูเหมือนไม่แปลกใจเลย เรตติ้งสารคดีนายรายการเดียวกำราบรายการบันเทิงทั้งประเทศราบคาบแล้วถ้าแม่*ยังคว้ารางวัลสุดยอดสารคดีปีนี้มาไม่ได้ แล้วยังจะมีใครคว้าได้อีกเล่า? รายการทั้งประเทศล้วนพากันคุกเข่าหมดแล้ว พวกนายน่ะความจริงไม่มีศัตรูอยู่แล้วโอเคไหม !
พิธีกรหัวเราะพลางเอ่ยเตือน : “เชิญขึ้นมารับรางวัลบนเวทีด้วยครับ”
จางเย่เอ่ยอย่างเกรงใจ : “ผอ.เหยียน เชิญครับ”
เหยียนเทียนเฟยโบกมือ “อาจารย์จาง เธอนั่นแหละไปสิ ๆ ”
หลังจากปฏิเสธอยู่สองสามครั้ง ก็เป็นจางเย่ที่ขึ้นเวที รับถ้วยรางวัลจากอู้เจ๋อชิงมา จางเย่มองอู๋เจ๋อชิง “ขอบคุณนะครับ รองผู้บังคับการอู๋”
อู๋เจ๋อชิงเองก็ยิ้มน้อย ๆ “อย่าได้เกรงใจ”
แววตาของคนทั้งคู่สื่อความนัย ซึ่งมีเพียงเจ้าตัวคนทั้งสองเท่านั้นที่เข้าใจ
จางเย่ถือถ้วยรางวัลเดินไปหยุดตรงไมโครโฟน “ขอบคุณหัวหน้าของผม ขอบคุณ CCTV14 ขอบคุณทีมงานของผม และขอบคุณตัวผมเอง” จากนั้นเขาก็มองเห็นสีหน้าท่าทางประหวั่นพรั่นพรึงของผู้จัดและสตาฟงานหลายคนตั้งแต่เขาเริ่มเปิดปาก จึงอดยิ้มอย่างช่วยไม่ได้ พลางโบกมือให้พวกเขา “ไม่ต้องตื่นเต้นไปครับ ผมพูดจบแล้ว”
ลงเวที กลับถึงที่นั่ง
ทั้งโถงประชุมพลันส่งเสียงฮาครืน !
พิธีกรขำไม่หาย เพราะใคร ๆ ต่างก็รู้ว่าเกิดอะไรขึ้น
ในพิธีมอบรางวัลไมโครโฟนเงินปีนั้น จางเย่ใช้กลอน ‘น้ำนิ่ง’ ด่าจนมืดฟ้ามัวดิน ปีเดียวกันงานถ่ายทอดสดแถลงการณ์ SARFT ที่เซี่ยงไฮ้ จางเย่มอบบทกลอน ‘คำตอบ’ อันยอดเยี่ยม และอื่น ๆ อีกมากมาย ทุกครั้งที่ได้อยู่หน้ากล้อง ทุกครั้งที่ร่วมพิธีประกาศรางวัล จางเย่ล้วนก่อเรื่องไว้ไม่น้อย แทบจะเรียกได้ว่าชื่อเสียงขจรขจาย ฉาวโฉ่กระฉ่อน ดังนั้นเมื่อทางผู้จัดและสตาฟในงานเห็นจางเย่ขึ้นเวที จึงต่างเหมือนเห็นศัตรูมาช้านาน แต่ละคนระแวดระวังเต็มที่ หวาดกลัวว่าเจ้าหมอนี่จะก่อเหตุอะไรขึ้นมาอีก ดังนั้นจึงมีภาพอย่างเมื่อสักครู่ เป็นเหตุผลว่าทำไมจางเย่จึงกล่าวเช่นนั้น
เหตุการณ์ต่อจากนั้น คือการประกาศรางวัลยอดเยี่ยมอีกสองรายการ
เหตุที่ทำให้ทุกคนตกใจคือ ‘ออกมาเต้น’ ดันคว้า ‘รางวัลสุดยอดรายการวาไรตี้’ มาไม่ได้ เพราะถูกรายการบันเทิงอีกรายการหนึ่งที่ได้รับการยกย่องมากกว่าแต่เรตติ้งกลับต่ำกว่าพวกเขาคว้าไปแล้ว——การคัดเลือกรางวัลยอดเยี่ยมประเภทนี้ บางครั้งก็ไม่ได้ดูที่เรตติ้งทั้งหมด ต้องมีคุณสมบัติทางศิลปะสูงด้วยเช่นกัน
อู๋เจ๋อชิงเปิดซองสุดท้าย หลังจากที่ดูก็ยิ้มอยู่ครู่ แล้วอ่านออกเสียงทีละอักษรอย่างไม่เร่งร้อน : “รางวัลสุดยอดรายการโทรทัศน์แห่งปีได้แก่——‘เดอะวอยซ์มหาชน’ !” ในบรรดารางวัลยอดเยี่ยม รางวัลนี้มีมูลค่าเป็นพิเศษ เป็นรางสำหรับตำแหน่งรายการอันดับหนึ่งโดยแน่แท้!
สองการเสนอชื่อ สองรางวัลคว้ามาหมดแล้ว ไม่ต้องสงสัยเลย วันนี้เป็นชัยชนะครั้งยิ่งใหญ่ที่สุดของจางเย่และทีมของเขา! ก่อนหน้านี้ยังมีคนเดาว่าพวกเขาคงได้แค่รายการเดียวเท่านั้นแหละ ไม่คาดว่าจะกวาดเรียบทั้งสองรายการ!
ว่ากันตามหลักแล้ว รางวัลยอดเยี่ยมของ ‘เดอะวอยซ์’ นี้ส่วนหนึ่งควรเป็นชัยชนะของ CCTV1 ด้วย เพราะอย่างไรเสีย CCTV1 ก็เป็นคนจัดการออกอากาศ แต่ในเมื่อปัจจุบัน CCTV1 กับจางเย่ทะเลาะบาดหมางกันเช่นนี้ ผู้คนทั่วไปต่างทราบถึงความขัดแย้งนี้เป็นอย่างดี ต่อให้ CCTV1 หน้าหนาเพียงใด ก็ไม่กล้าขึ้นไปรับรางวัลหรอก
ยังคงเป็นจางเย่ที่ขึ้นเวที
อู๋เจ๋อชิงส่งถ้วยรางวัลให้เขา “พูดเยอะขึ้นหน่อยสิ”
จางเย่หัวเราะพลางกล่าว : “ผมไม่กล้าพูดเยอะน่ะสิ ไม่เห็นหรือว่าทุกคนระแวงผมกันขนาดไหน”
สตาฟในงานหลายคนต่างพากันขำ
ทางผู้รับผิดชอบจัดงานวัยกลางคนได้ยินคำ ก็หัวเราะพลางโบกมือพัลวัน
พิธีกรขำจนต้องพยายามพูดอย่างยากเย็น : “คุณเป็นผู้อำนวยการสร้างและผู้กำกับใหญ่ของรายการทั้งสองอย่าง ‘ปลายลิ้น’ กับ ‘เดอะวอยซ์’ ซึ่งคว้ารางวัลสุดยอดรายการโทรทัศน์ทั้งสองรายการมาเรียบร้อย เท่าที่ผมทราบ นี่ยังเป็นครั้งแรกในประวัติศาสตร์อีกด้วย ไม่เป็นไรหรอกครับอาจารย์จาง คุณช่วยพูดความรู้สึกที่ได้รับรางวัลให้มากหน่อยเถอะ พวกเราเชื่อใจคุณ”
จางเย่ว่า : “ประเด็นคือผมไม่เชื่อใจตัวเองเลยนี่สิ”
ทุกคนปล่อยก๊าก!
“โอเคงั้นผมก็ขอพูดสักหน่อยแล้วกัน” จางเย่มองถ้วยรางวัลในมือ แล้วมองไปด้านล่างเวที กล่าว : “กว่าจะได้สองรางวัลนี้มานั้นไม่ง่ายเลย ความหวานอมขมกลืนข้างในนั้นคนอื่นไม่มีทางทราบ แต่ตัวผม หัวหน้าของผม และคนในทีมต่างรู้ซึ้งถึงแก่น ท่ามกลางกระบวนการผลิตรายการ เราเคยทำงานล่วงเวลา แน่นอนว่าไม่ใช่การทำงานล่วงเวลาอย่างที่พวกคุณเข้าใจ แต่เป็นการกินนอนอยู่ในออฟฟิศ กินนอนนอกสถานที่ เตรียมตัวลุยทั้งวันยี่สิบสี่ชั่วโมง”
หลายคนต่างเคยได้ยินมาบ้าง แต่เพิ่งเคยได้ยินจากปากจางเย่เองเป็นครั้งแรก
คนไม่น้อยนิ่งเงียบไป
จางเย่กล่าวต่อไปว่า “มีทีมงานบางคน โหมงานจนล้มป่วย ทำงานกันทั้งวันทั้งคืนไม่ได้หลับไม่ได้นอน สุดท้ายเป็นลมคาห้องอัด ต้องหามขึ้นรถพยาบาล ผมยังทราบว่ามีเพื่อนร่วมงานหญิงบางท่าน ร่วมทางขึ้นเขาลงห้วยจนเท้าพอง เจ็บปวดจนต้องลอบปาดเช็ดน้ำตา ต่อหน้าผมกลับไม่พูดบ่นว่าอะไร ไม่เคยมีการย้ายแผนก ขณะนั้น ผมได้แต่นึก ว่าผมไม่อาจไม่รับผิดชอบต่อพวกเขา ผมไม่อาจทอดทิ้งความเชื่อใจของพวกเขาได้” เขายกชูถ้วยรางวัลในมือ มองเหล่าทีมงานของเขา “ความรับผิดชอบเช่นนี้ พวกคุณพอใจไหม?”
เหยียนเทียนเฟยยิ้ม
ฮาฉีฉีปาดเช็ดหางตาเงียบ ๆ อดร้องไห้ไม่ได้
จางจั่วชูนิ้วโป้งขึ้นเหนือศีรษะอย่างตื่นเต้น!
พอใจ พวกเขาพอใจแน่นอน! ฮาฉีฉีกับจางจั่วและคนอื่น ๆ ไม่เคยนึกเสียใจภายหลังกับการตัดสินใจของตนเอง และตอนนี้ก็ได้ยินดียิ่งกว่ากับการตัดสินใจติดตามจางเย่มาอยู่ด้วยกันที่ช่องสิบสี่ตั้งแต่ต้น นอกจากจางเย่แล้ว ยังจะมีใครนำพาพวกเขาขึ้นบัลลังก์สุดยอดรายการโทรทัศน์แห่งประเทศติดกันถึงสองครั้งได้อีก? ใครก็ไม่มีทาง!
เสียงปรบมือดังขึ้นมาในตอนนี้เอง
หูเฟยตบมือ
ต่งซานซานตบมือ
พูดได้ไม่เลวจริง ๆ ตอนที่จางเย่จริงจังขึ้นมา ก็พูดได้ดีนะ
พิธีกรสัมภาษณ์ : “อาจารย์จาง คุณสร้างรายการจนประสบความสำเร็จสูงสุด ผมอยากจะใช้คำนี้มาบรรยาย ไม่มีใครสามารถโต้แย้งได้ คุณทำได้อย่างไรครับ? มีเคล็ดลับรึเปล่า? อย่างเช่นหลักการทำงาน? หรือไม่ก็แง่คติประจำตน? เล่าให้ทุกคนฟังได้นะครับ”
จางเย่พูดแบบไม่หยุดคิดเลยแม้แต่นิด : “เอ่อ หลักการทำงานและเคล็ดลับประจำตัวของผมก็คือ——ต่อสหายจงเป็นเช่นความอบอุ่นในฤดูใบไม้ผลิ ต่อการงานจงเป็นเช่นความแผดเผาแห่งวันกลางฤดูร้อน ต่ออัตตาจงเป็นเช่นลมหมุนยามฤดูใบไม้ร่วง ต่อศัตรูจงเป็นเช่นความเยียบเย็นไร้ใจของฤดูหนาวอันโหดเหี้ยม !”
นี่คือวลีเด็ดของสหายเหลยเฟิงผู้ไม่ได้มีตัวตนอยู่ในโลกแห่งนี้ ถูกจางเย่พูดออกมาอย่างคล่องปาก!
ทุกคนสีหน้าตกตะลึง
ต่อศัตรูจงเป็นเช่นความเยียบเย็นไร้ใจของฤดูหนาวอันโหดเหี้ยม?
มีคนมองทางสวีอี้เผิง
มีคนมองทางเฉินเหยี่ย
มีคนมองทางสวีอี้เผิงกับเฉินเหยี่ยมากขึ้น ๆ
สวีอี้เผิงเกือบสบถแช่งมารดา เฉินเหยี่ยเองก็แทบกระอักเลือด เ*ดแม่*มองฉันทำซากอะไรของพวกนายกันวะ! มามองฉันกันทำเพื่ออะไรโว้ย?
ลูกพี่ทั้งสองคนนอนเฉย ๆ ยังเxือกโดนยิง!


**************


‘น้ำนิ่ง’ ภาค1 ตอน 77


‘คำตอบ’ ภาค3 ตอน 266


เหลยเฟิง (雷锋 1940～1962) เป็นแบบอย่างของบุคคลที่อุทิศตนเพื่อประชาชนอย่างสุดกำลัง เขาได้กล่ยมาเป็นสัญลักษณ์ เมื่อวันที่ 5 มีนาคม 1963 เหมาเจ๋อตุงได้จารึกคำขวัญ ‘向雷锋同志学习’ แปลว่า เอาอย่างสหายเหลยเฟิง เพื่อรณรงค์ให้ประชาชนเรียนรู้และดำเนินรอยตามเหลยเฟิง


วลีเด็ดเหลยเฟิง
对待同志要像春天般温暖，
对待工作要像夏天一样火热，
对待个人主义要像秋风扫落叶一样，
对待敌人要像严冬一样残酷无情
ต่อสหาย จงเป็นเช่นความอบอุ่นในฤดูใบไม้ผลิ
ต่อการงาน จงเป็นเช่นความแผดเผาแห่งวันกลางฤดูร้อน
ต่ออัตตา จงเป็นเช่นลมหมุนยามฤดูใบไม้ร่วง
ต่อศัตรู จงเป็นเช่นความเยียบเย็นไร้ใจของฤดูหนาวอันโหดเหี้ยม


躺着也中枪 นอนเฉย ๆ เxือกโดนยิง เป็นประโยคจากในภาพยนตร์จีนเรื่องหนึ่งที่โจวซิงฉือแสดงนำ โดยในฉากหนึ่งที่มีคนหมอบต่ำแกล้งตายแต่ดันทะลึ่งถูกยิงจึงลุกขึ้นมาโวยวายด้วยประโยคนี้ ชาวเน็ตจึงนำคำนี้มาเป็นศัพท์แสลง หมายถึงความซวยมาก อยู่ดีๆก็งานเข้า










[Go To Next Chapter]( ./29.md)