##บทที่ 848 : จางเย่บรรยายที่มหาวิทยาลัยสื่อสารมวลชน!
วันต่อมา
ในเน็ตมีข่าวลือหลุด
ข่าวซุบซิบเวยป๋อหมายเลขห้าโพสต์ว่า : จางเย่ก่อเรื่องที่สถานีโทรทัศน์เหอเป่ย
มีคนแฉว่าจางเย่พาคนไปบุกก่อเรื่องที่ฝ่ายการผลิตภาคนครหลวงของสถานีเหอเป่ย ก่อให้เกิดความวุ่นวายในที่ทำงาน ถึงกับทำให้เกิดการสอบสวนหัวหน้าหน่วยงาน สาเหตุยังไม่ทราบ คำถามนี้คนที่ทำงานในหน่วยงานยังไม่ให้คำตอบ ปิดปากเงียบกริบ
ข่าวนี้กลับไม่ได้รับความสนใจมากนัก
หนึ่งนั้น เทียบกับเรื่องที่จางเย่ก่อก่อนหน้า เรื่องนี้ถือเป็นเรื่องเล็กน้อยไม่นับเป็นอย่างไร ไม่ใช่พาดหัวที่น่าสนใจอย่างเรื่องที่สารคดีกวาดยอดผู้ชมทั่วประเทศ สอง ข่าวนี้ยังไม่ได้รับการยืนยัน เป็นเพียงข่าวลือ แม้แต่สื่อกระแสหลักยังไม่พูดถึง มีแต่ผู้ใช้เวยป๋อคนหนึ่งออกมาปล่อยข่าว ดังนั้น ข่าวนี้จึงถึงเป็นแค่เรื่องเล็ก ๆ เท่านั้น
แต่ว่าก็ยังมีคนสนใจอยู่บ้าง
"อาจารย์จางก่อเรื่องอีกแล้ว?"
"ไม่รู้จริงหรือเปล่า"
"น่าจะจริงแหละ เรื่องแบบนี้มีแต่นายจางเย่ที่ทำได้!"
"คงมีใครไปล่วงเกินเขาอีกแล้วรึเปล่า พวกเราจะไม่รู้จักจางเย่เชียวหรือ? ทำอะไรมีหลักการเป็นของตัวเอง เขาไม่มีทางไปก่อเรื่องที่สถานีเหอเป่ยโดยไม่มีเหตุมีผลแน่นอน!"
"ฉันก็เชื่อว่าอาจารย์จางมีคุณธรรมพอ ชอบเขาเป็นบ้า!"
"เมนต์บนอย่ามั่ว จางเย่มีคุณธรรมเรอะ?"
ทันใดนั้น มีคนในวงการบางส่วนส่งเสียงบ้าง!
ไม่รู้ว่าเกิดอะไรขึ้น พิธีกรอาวุโสที่เกษียณอายุไปแล้วคนหนึ่งออกมาโพสต์ว่า “คนหนุ่มสมัยนี้ นับวันยิ่งไร้มาตรฐาน คนอย่างจางเย่ก็มีผู้คนคอยติดตาม? มีพวกแฟนคลับไร้สติยกย่องเป็น ‘ศิลปิน’? คำว่าศิลปินด้อยค่าลงไปขนาดนี้ตั้งแต่เมื่อไหร่? รางวัลไมโครโฟนทองคำกลับมอบให้อย่างง่ายดาย? คนแบบนี้ก็รับรางวัลสุดยอดพิธีกรได้? ได้รางวัลยอดเยี่ยมสาขาวิชาการ? ถึงกับชนะรางวัลสูงสุดของรายการโทรทัศน์สองรางวัล? น่าขำ! กรรมการตัดสินสมัยนี้เห็นรางวัลเป็นของเล่น? ประชาชนชนเลอะเลือนกันไปหมดแล้วหรือ?”
มีชาวเน็ตรับไม่ได้
"เชี่* กล้าพูดงั้นได้ไงวะ!"
"ใครสมองตายกัน?"
"จะบอกว่ามีแค่คุณที่เป็นศิลปินงั้นเรอะ? คุณทำอะไรได้ เอาผลงานออกมาอวดสิ?"
"ฉันเคยดูรายการที่นายเป็นพิธีกรแล้ว ก็แค่อะไรที่นายออกมาเล่นเองขำเอง ดูจนสมองฉันมีแต่ขยะแล้วเนี่ย ใครมันจะไปดู?"
"ต้องคนที่นายชอบถึงเป็นศิลปิน คนที่นายไม่ชอบเป็นไม่ได้? งั้นฉันถามนายหน่อยเถอะ นี่มันตรรกะอะไรกันวะ? นายเอาอะไรมาบังคับความรักชอบเกลียดชังของคนอื่น? ฉันแม่*ชอบจางเย่โว้ย! ฉันแม่*จะเรียกจางเย่เป็นศิลปิน แล้วนายจะฆ่าฉันรึไง?"
พอพิธีกรอาวุโสนั้นจั่วหัว คนอื่น ๆ ก็ตามมา
ศิลปินตลกเซี่ยงเซิงถังต้าจางโพสต์ในเวยป๋อ "คนอย่างจางเย่ ฉันไม่มีวันยอมรับว่าเขาเป็นศิลปิน ต่ำตม ไร้กฎเกณฑ์!"
คนจากสถานีโทรทัศน์ “ฉันอยากพูดแบบนี้มานานแล้ว ก็คิดว่าคงมีแต่คนทั่วไปที่เห็นว่าเขาดีเขาเก่ง ลองถามคนในวงการดูสิ มีใครเห็นว่าเขาเป็นศิลปินบ้าง? เขาหลอกคนทั่วไปได้ คุณภาพและมาตรฐานของศิลปินคนหนึ่ง มีแต่คนในวงการที่รู้ว่าใครควรเรียกว่าศิลปินหรือไม่ คนนอกจะรู้อะไร?”
มีคนออกมาโจมตีจางเย่ประปราย!
……


ตอนเช้า
จางเย่เองก็เห็นการถกเถียงเหล่านี้แล้ว แต่เขาไม่แม้แต่จะสนใจ เพราะเขาเองเคยชินกับเรื่องเหล่านี้แล้ว ถ้าวันไหนมีคนออกมาด่าแค่ไม่กี่คน จางเย่กลับไม่เคยชิน เขากินข้าวเช้าก่อนสวมเสื้อคลุม ส่งเฉินเฉินไปโรงเรียน ก่อนไปมหาวิทยาลัยสื่อ
ที่มหาวิทยาลัย
เพิ่งเหยียบเข้าไป ซูหงเอี้ยนก็มาหาเขา
"จางน้อย"
"อ้อ อาจารย์ซู"
"อีกเดี๋ยวจะมีคาบของคณะการกระจายเสียงพอดี เธอเพิ่งได้รับเชิญจากมหาวิทยาลัย คงต้องโชว์ตัวหน่อยนะ ทางสถาบันเพิ่งหารือกัน ไม่ให้เธอรอถึงปีหน้าแล้ว วันนี้ก็เข้าสอนเลยเถอะ ทักทายกับทุกคนหน่อย ถือว่าเป็นการเริ่มงานเป็นทางการ มีปัญหาไหม?"
"ผมไม่มีปัญหาครับ"
"งั้นก็ดีเลย"
"กี่โมงครับ?"
"เก้าโมง มีเวลาให้เธอบรรยายสิบนาที"
"ครับ"
อาจารย์เซวียที่ด้านข้างได้ยินเข้าก็ยิ้มแล้วเดินเข้ามา "รองศาสตราจารย์จางบรรยายครั้งแรก งั้นฉันคงต้องไปฟังแล้ว"
ซูหงเอี้ยนหัวเราะ "มีเวลาก็เชิญนะคะ ถือว่าไปช่วยปรบมือให้จางน้อย"
อาจารย์หญิงท่านหนึ่ง "ได้ค่ะ"
รองศาสตราจารย์ท่านหนึ่ง "งั้นฉันไปด้วย"
อาจารย์ของคณะการกระจายเสียงอีกคนว่า "ได้ยินว่าอาจารย์จางสอนที่เป่ยต้า ไม่เคยมีใครโดดเรียน ถึงขั้นที่ทุกคาบห้องประชุมจุคนไม่พอ มีนักศึกษาจากคณะอื่นมายืนฟังอยู่หน้าห้อง ระดับการสอนของอาจารย์จางช่างโดดเด่น ฉันอยากเห็นจริง ๆ"
จางเย่รีบถ่อมตัว "พวกนักศึกษาไว้หน้าผมน่ะครับ อย่ายอผมอีกเลยครับอาจารย์"
……


ข่าวแพร่ออกไปอย่างรวดเร็ว!
"วันนี้อาจารย์จางมีบรรยาย!"
"ห้องบรรยายขั้นบันได ไปรึเปล่า?"
"ต้องไปสิ! ฉันน่ะแฟนเดนตายเขาเลยนะ!"
"ฉันไปด้วย! โอกาสหายากเลยเชียว!"
"พวกนายยังมัวคุยกันอีก? รีบไปชิงที่นั่งในห้องบรรยายขั้นบันไดเลย ตอนนี้น่าจะไม่เหลือที่นั่งแล้ว พวกคณะกำกับรายการกับคณะการแสดงก็ไปกันหมดแล้ว!"
"หา? งั้นไว ๆ เลย!"
เหล่านักศึกษาพอได้ข่าวก็รีบไป มีทั้งปีหนึ่งปีสอง แม้แต่ปีสามก็มาด้วย!
ที่มหาวิทยาลัยสื่อ
ห้องบรรยายขั้นบันไดหมายเลยหนึ่ง
พอจางเย่กับซูหงเอี้ยนและพวกอาจารย์เซวียมาถึง ทุกคนล้วนต้องตกใจ ภาพที่เห็นคือความวุ่นวายใหญ่โต ไม่ทราบว่ามีคนมากน้อยเท่าใดมาออกันที่ประตูทางเข้าห้องเรียน
"อย่าเบียดสิ!"
"เชี่* ไม่มีที่แล้วเหรอ?"
"สหายคณะการแสดง! พวกนายมาวุ่นวายอะไรเนี่ย!"
"อาจารย์จางเคยถ่ายหนังนะ พวกเรามาเรียนรู้จากเขาบ้างไม่ได้รึไง?"
"เชี่*! จางเย่มาแล้ว!"
"จางเย่!"
"เร็ว ๆ"
"ไอ๊หยา เพิ่งเคยเห็นตัวเป็น ๆ!"
"หล่อมาก!"
เสียงกรี๊ดของสาวมหาวิทยาลัยสื่อฯ ดังขึ้นมา
สำหรับดาราระดับ A ระดับ B แล้ว ความวุ่นวายระดับนี้ไม่นับเป็นเรื่องแปลก
เมื่อเหล่าคณาจารย์เห็นดังนั้น พวกเขาก็นึกในใจว่ายังจะบรรยายอะไรได้อีก บรรยายไม่ได้แล้วแน่นอน ดังนั้นจึงรีบขึ้นเวที ใช้เวลากว่าสิบนาทีจึงควบคุมสถานการณ์ลงได้ ขณะนั้น ทั้งห้องบรรยาย ทั้งทางเดิน แม้แต่ระเบียงทางเดินด้านนอก ล้วนเต็มไปด้วยผู้คน
ซูหงเอี้ยน อาจารย์เซวียและคณาจารย์ของคณะสื่อกระจายเสียงเองก็รู้สึกไม่ดีที่จะแย่งที่นั่งกับนักศึกษา สุดท้ายจึงได้แต่ยืนข้างประตู
คณบดีคณะสื่อกระจายเสียงก็มา
สุดท้าย แม้แต่รองอธิการบดีก็ยิ้มน้อย ๆ พลางเดินเข้ามา
เห็นได้ชัดว่าทางมหาวิทยาลัยให้ความสำคัญกับการพบนักศึกษาเป็นครั้งแรกของจางเย่อย่างยิ่ง เหตุผลสำคัญที่พวกเขาเชิญจางเย่มาเข้าสอน ก็เป็นเพราะความสามารถและเสน่ห์ของจางเย่นั่นเอง ฝ่ายสื่อประชาสัมพันธ์ของมหาวิทยาลัยก็แบกกล้องเข้ามาตั้ง
ขณะนั้น ซูหงเอี้ยนขึ้นเวที พูดผ่านไมโครโฟน "นักศึกษาทุกคนเงียบเสียงลงหน่อยค่ะ ตอนนี้ ขอเชิญรองศาสตราจารย์จางเย่"
จางเย่เดินขึ้นเวที รับไมโครโฟนต่อ "ขอบคุณครับอาจารย์ซู"
ซูหงเอี้ยนยิ้ม ลงจากเวทีไป แม้จางเย่เพิ่งจะได้รับแจ้งว่ามีการบรรยายวันนี้ แต่เธอไม่กังวลแม้แต่น้อยว่าจางเย่จะบรรยายได้ไม่ดี
จางเย่กระแอมเล็กน้อย ยิ้มแล้วกล่าว "สวัสดีครับนักศึกษาทุกคน"
เสียงปรบมือด้วยความอบอุ่นดังกระหึ่มขึ้นในทันที
จางเย่กล่าว “เป็นเกียรติอย่างยิ่งวันนี้ที่ได้มายืนอยู่ตรงนี้ ทั้งเป็นเกียรติยิ่งกว่าที่ได้เป็นอาจารย์ของมหาวิทยาลัยสื่อ ฯ ทุกคนคงทราบว่าผมเองก็เป็นศิษย์เก่าของมหาวิทยาลัยแห่งนี้เช่นกัน ดังนั้น การได้รับตำแหน่ง ไม่สิ ได้กลับมาที่นี่ ก็รู้สึกเหมือนได้กลับบ้าน ถึงผมจะทำงานมาสองปี ผมก็ยังรู้สึกเหมือนผมไม่เคยไปไกลจากที่นี่เลย ที่นี่คือบ้านของผม และผมคงไปไหนไม่ได้อีกตลอดชีวิต”
เหล่านักศึกษาปรบมืออีกครั้ง!
ซูหงเอี้ยนและเหล่าคณาจารย์รวมถึงผู้บริหารของมหาวิทยาลัยพอฟังก็ต้องพยักหน้าพร้อมปรบมือให้
จางเย่ยิ้ม “ผมมาที่นี่เพื่อพบกับทุกคนอย่างเป็นทางการ แต่ไม่คิดว่าจะได้รับการต้อนรับอย่างยิ่งใหญ่ขนาดนี้ ผมยินดีเป็นอย่างยิ่ง เชื่อว่าทุกคนคงทราบว่านับแต่วันนี้ ผมจะได้มาเป็นอาจารย์ที่คณะสื่อกระจายเสียง พวกคุณจะเรียกผมว่าอาจารย์จาง จางเย่ หรือรุ่นพี่จางก็ได้ พวกเราเป็นครอบครัวเดียวกัน ไม่ต้องเกรงใจอะไรกันมากนัก เรื่องแบบนี้ผมไม่ถือ”
หน้าเวที
นักศึกษาปีหนึ่งกระเซ้า "เรียกเหล่าจางได้ไหมครับ?"
จางเย่หัวเราะ "ได้"
ทุกคนหัวเราะ
จางเย่ดูนาฬิกาข้อมือ กล่าว "ยังเหลือเวลาอีกหกเจ็ดนาที ที่ผมควรพูดก็พูดไปหมดแล้ว อย่างนั้นเวลาที่เหลือ ผมให้พวกคุณถามแล้วกัน อยากถามอะไรก็ถาม จะถามเรื่องคาบเรียนหรือเรื่องงานก็ได้ วันนี้พบหน้ากัน พวกเราก็ตามสบายสักหน่อยเถอะ"
ฟังคำนี้ มีนักศึกษาหลายสิบคนยกมือ มีบ้างถึงกับยืนชูมือ กระโดดเหยง ๆ!
จางเย่เรียกคนที่กระโดดสูงที่สุด "นักศึกษาคนนั้น แถวที่สิบกว่า ครับ คุณนั่นแหละ"
คนผู้นั้นตื่นเต้นยิ่ง "สวัสดีครับรุ่นพี่ ผมอยากถามว่า ต่อไปรุ่นพี่จะมาสอนวิชาอะไร มาทุกวันหรือเปล่า? มีคำถามผมมาหาคุณได้ไหม?"
จางเย่ยิ้ม "เรื่องวิชาที่สอนต้องเกี่ยวกับเรื่องสื่อกระจายเสียงอยู่แล้ว มาทุกวันคงไม่ได้ แต่ว่าถ้ามีโอกาสพวกคุณก็ทิ้งคำถามไว้ให้ผม หรือไม่ก็อีเมลมาหาผมได้ มีเวลาผมจะไล่ตอบทีละคน"
ยังมีคนยกมืออีกเป็นจำนวนมาก
จางเย่ชี้ไปที่อีกคน "คนนั้น"
นักศึกษาปีสามผู้นั้นลุกขึ้นกล่าว "รองศาสตราจารย์จาง ผมเป็นนักศึกษาจากคณะเทคโนโลยีการถ่ายภาพและภาพยนตร์ คุณจะสอนแค่คณะสื่อกระจายเสียงเหรอครับ? มีคาบสอนวิชาการถ่ายภาพบ้างไหม? พวกเราทุกคนเคยดู 'เดอะวอยซ์' กับ 'จีนบนปลายลิ้น' มาแล้ว ล้วนแต่อยากเรียนรู้จากคุณ ไม่ทราบต่อไปจะมีโอกาสหรือเปล่า?"
จางเย่มองเขา "เรื่องนี้ ขึ้นกับความเห็นของผู้บริหารมหาวิทยาลัย ทางผมยังไม่ได้รับแจ้งเรื่องนี้ แต่ถ้ามีโอกาส ผมอยากไปบรรยายให้ทุกคนได้ฟัง"
คำถามแล้วคำถามเล่า
บรรยากาศเป็นมิตร หากเวลายังเหลืออีกไม่มาก
จางเย่กล่าว "อีกคำถามสุดท้ายแล้วกันนะครับ ไหนดูหน่อยซิ อ๊ะ คนนั้นแหละ"
เป็นนักศึกษาหญิงคนหนึ่ง
นักศึกษาหญิงขยับแว่นก่อนรีบถาม “อาจารย์จาง ฉันเห็นในเวยป๋อเมื่อเช้าว่ามีคนในวงการไม่น้อยวิจารณ์คุณ บอกว่าคุณไม่คู่ควรจะถูกเรียกว่าเป็นศิลปิน บอกว่าคุณเบนจากเส้นทางของศิลปินไปไกล ฉันอยากทราบว่า คุณคิดว่าศิลปินคืออะไร? ถ้าคนที่ประสบความสำเร็จและมีผลงานอย่างคุณไม่ใช่ศิลปิน แล้วอะไรคือศิลปิน? เมื่อพวกเราเรียนจบ เราจะเลือกเส้นทางอย่างไร? จะเดินไปอย่างไร? ถ้าเราถูกคนในวงการเพิกเฉย เราจะทำอย่างไร?”
จางเย่หรี่ตามอง "คำถามนี้กว้างมากนะ"
ทุกคนเงี่ยหูรอรับฟัง พวกเขาอยากทราบว่าจางเย่จะตอบคำถามที่ละเอียดอ่อนเช่นนี้อย่างไร
คิดอยู่ครู่ จางเย่ก็พลันจำคำพูดของกัวเต๋อกังจากโลกใบโน้นได้ เขายิ้มก่อนกล่าว "งั้นผมจะใช้คำพูดเรียบง่ายที่สุดบอกกับทุกคน ความจริงแล้ว อะไรคือศิลปิน? ใครที่อยู่ยืนยงนั่นล่ะศิลปิน! คุณกับคนในวงการร้อยคนที่ถูกก่นด่า เพียงคุณอยู่ได้ทนกว่าเก้าสิบเก้าคนนั้น คุณก็จะได้เป็นศิลปิน! รอถึงเทศกาลชิงหมิง (เช็งเม้ง) คุณยังจะได้ยืนอยู่หน้าป้ายหลุมศพร้องเพลงซาโยนาระให้พวกเขา!"
คำจำกัดความคำว่าศิลปินของจางเย่ทำให้นักศึกษาหลายร้อยฟังจนตาค้าง!
ถูกก่นด่า?
ใครอยู่ยืนยน?
อยู่ทนกว่าเก้าสิบเก้าคนนั้น?
ยืนหน้าป้ายหลุมศพในเทศกาลชิงหมิง?
ร้องเพลงซาโยนาระ??
"พรืด!" นักศึกษาหลุดขำ
จากนั้นมีคนที่สอง คนที่สาม คนที่สิบ!
"ฮ่า ๆ ๆ ๆ ๆ"
"ไอ๊หยา อาจารย์จางปากร้ายเป็นบ้า!"
อาจารย์คนหนึ่งแทบเป็นลม!
ซูหงเอี้ยนก่ายหน้าผาก
อาจารย์เซวีย "..."
ผู้บริหารในสำนักอธิการบดีของมหาวิทยาลัยสื่อ "..."
รองอธิการบดี "..."
คำพูดนี้ถึงจะฟังดูดุดัน แต่มันไร้คุณธรรมเกินไปแล้ว!
เพิ่งพูดจริง ๆ จัง ๆ ไปได้ไม่นาน ทำไมแม่*เพิ่งผ่านไปสามประโยคก็เผยธาตุแท้แล้วล่ะว้อย!
เหล่าคณาจารย์และผู้บริหารของมหาวิทยาลัยยิ้มขื่น ๆ พวกเขานึกกังวลในใจ เชิญไอ้หนุ่มคนนี้มาเป็นอาจารย์ ต่อไปจะไม่มีปัญหาจริง ๆ ใช่ไหม?
หมอนี่จะอ้างชื่อมหาวิทยาลัยไปล่วงเกินคนมากน้อยแค่ไหนกันเนี่ย!!


**********
คำว่า 撒油那啦 มาจากจากภาษาญี่ปุ่น さよなら
70% ของชาวญี่ปุ่น ไม่นิยมพูดคำว่า “ซาโยนาระ” เพราะ คำว่า“ซาโยนาระ” ให้ความรู้สึกเหมือนจะต้องแยกจากกันไปในที่ห่างไกล จะไม่ได้เจอกันอีกต่อไป หรือแม้แต่ใช้เพื่อบอกลากันในวันที่จะได้ไม่ได้เจอกันอีกแล้ว(เสียชีวิตนั้นเอง)


[Go To Next Chapter]( ./46.md)