##บทที่ 859 : รักษาตำแหน่ง!
ที่บ้านเหล่าเหยา
พอเหยามี่และเหล่าเพื่อนหญิงเปิดเน็ตดูเวยป๋อ ต่างก็พากันหัวเราะจนท้องคัดท้องแข็ง
"พรืด!"
"ฮ่าๆๆๆ!"
"ฉันว่าอยู่แล้วเชียว! ฉันว่าแล้ว!"
แม่ของเธอสงสัย "หัวเราะอะไรกันน่ะ?"
เหยาเจี้ยนไฉเองก็วางแก้วเหล้าลงแล้วหันมามอง "ทำอะไรกัน?"
"พ่อคะ แม่คะ ลองทายดูสิว่าอาจางของหนูได้อันดับที่เท่าไหร่?" เหยามี่หัวเราะคิกคัก
แม่ของเธอยิ้ม "อันดับอะไรล่ะ?"
เหยามี่ "ก็ต้องเป็นอันดับดารายอดยี้อยู่แล้วสิคะ!"
แม่ของเหยามี่มองจางเย่แวบหนึ่ง หัวเราะพลางเอ่ย "ก็ต้องเป็นอันดับหนึ่งแน่ๆ เลยสินะ?"
จางเย่ "..."
เหยามี่ตบต้นขาฉาด หัวเราะลั่น "แม่สุดยอดมาก!"
เหยาเจี้ยนไฉหัวเราะเยาะ "แม่เธอสุดยอดตรงไหน ดารายอดยี้ในวงการบันเทิงประเทศนี้น่ะ นอกจากจางเย่แล้วยังจะมีใครได้อีก? ใครมันจะกล้ายกตัวขึ้นมาตบตีแย่งชิงกับเขากัน!"
เสียวอวี่กล่าว "แถมคะแนนโหวตก็ไม่ได้เฉือนกันแค่หนึ่งคะแนนครึ่งคะแนนนะคะ แต่ได้อันดับหนึ่งมาแบบถล่มทลายไปเลย! สองล้านเจ็ดแสนห้า...ไม่สิ กลายเป็นสองล้านเก้าแล้ว! แถมยังพุ่งขึ้นเรื่อยๆ ด้วยค่ะ!"
จางเย่พูดไม่ออก ได้แต่เบะปาก "โพลแบบนี้มีความหมายอะไรกัน เล่นมั่วซั่วกันชัดๆ"
เหยาเจี้ยนไฉไม่เห็นด้วย "ฮ่าๆ มั่วซั่วตรงไหนกัน นี่คือเสียงของประชาชนเลยนะ ฉันว่าเวยป๋อจัดโพลนี้อย่างเอาจริงเอาจังทุกปีเลยจริงๆ"
ทันใดนั้น เสี่ยวหลิงก็ส่งเสียงอุทานออกมา "อ๊ะ อาเหยาคะ คุณก็ได้อันดับในโพลดารายอดยี้ด้วยล่ะค่ะ อันดับขึ้นไวมาก คุณ...คุณไล่มาถึงอันดับสามแล้ว!"
เหยาเจี้ยนไฉชะงัก โพล่งด่าทันที "โพลห่วยแตกอะไรเนี่ย! มั่วซั่วชัดๆ!"
ภรรยาเขากระเซ้า "เหล่าเหยา เมื่อกี้ไม่ได้พูดแบบนี้นี่!"
เหยาเจี้ยนไฉหดหู่ "วันนี้ฉันโดนจางน้อยลากลงปลักโคลนด้วยกันซะแล้ว!"
ทุกคนฮาครืน!
ว่ากันตามตรงแล้ว ตัวเหยาเจี้ยนไฉไม่มีทางได้ขึ้นทำเนียบนี้จริงๆ จะเป็นดารายอดนิยมก็ดี ดารายอดยี้ก็ช่าง ล้วนต้องอาศัยแฟนคลับและชื่อเสียงบนเวยป๋อเป็นสำคัญ ชื่อเสียงของเหยาเจี้ยนไฉในเวยป๋อนับว่าธรรมดาสามัญ ถ้าเป็นปกติ บนทำเนียบอันดับย่อมไม่มีชื่อของเขา แต่ว่าเช้าวันนี้กลับมีคนปล่อยผลงาน "ฉันอยากขึ้นเวทีคืนส่งปี" ออกมา ผลักให้เขากับจางเย่ลอยขึ้นไปอยู่บนยอดคลื่น ถูกคนวงการเซี่ยงเซิงและศัตรูจำนวนมากรุมโจมตี จนทำให้เหยาเจี้ยนไฉพลอยได้ขึ้นทำเนียบที่ไม่มีหน้ามีตานี้ไปด้วย!
……


ในอินเทอร์เน็ต
การขับเคี่ยวกันยิ่งมายิ่งดุเดือด คนดังหลายคนต่างพากันออกมาโพสต์บนเวยป๋อ
เวยป๋อของต่งซานซาน "โหวตหน่อยนะคะ เพื่อนๆ ที่ออนไลน์อยู่ โหวตให้ฉันหน่อยน้า ขอดูหน่อยสิว่าปีนี้จะเข้าร้อยอันดับแรกของดารายอดนิยมได้ไหมเอ่ย ส่วนดารายอดยี้ไม่ต้องโหวตให้ฉันนะคะ นั่นน่ะพื้นที่ของอาจารย์จางเย่เขา ฉันไม่ไปแย่งชิงกับเขาหรอก คิกๆ"
แฟนคลับของต่งซานซานคอมเมนต์กันอย่างสนุกสนาน
"อาจารย์ซานซาน ทำแบบนี้จะดีเร้อ?"
"ฮ่าๆ เผลอเหยียบเพื่อนร่วมรุ่นไปหนึ่งเท้าแล้วไงล่ะ!"
"นี่แหละคือมิตรภาพของเพื่อนร่วมรุ่น!"
"ขำชิบ!"
เวยป๋อของตงจื่อ หัวหน้ากลุ่มไอดอลหญิงสามคนชื่อดังของประเทศ ก็โพสต์ว่า "โหวตตำแหน่งดารายอดนิยมหน่อยนะคะ ทุกคนโหวตให้หน่อย แล้วก็อย่าลืมโหวตให้อาจารย์จางเย่ด้วยนะคะ ก่อนหน้านี้เคยขอความช่วยเหลือจากอาจารย์จาง นี่ช่วยเขาด้วยความขอบคุณนะคะเนี่ย ทุกคนโหวตให้เขาด้วยนะคะ อย่าปล่อยให้สิทธิ์โหวตดารายอดยี้ต้องเสียเปล่า!"
แฟนคลับของตงจื่อก็ตอบสนองทันควัน
"ฮ่าๆๆ ตงตงร้ายมาก!"
"ตงตงเองก็มาร่วมถมหินลงบ่อเหรอเนี่ย! ก๊าก!"
"พรืด เพิ่งรู้ว่าอาจารย์ตงตงรู้จักกับจางเย่ด้วย!"
"อาจารย์จางเย่เคยช่วยตงตง? จางเย่ช่างมีคุณธรรม ต้องช่วยโหวตสักหน่อยแล้ว!"
"เชี่ย ฉันคิดว่าจางเย่ไม่มีเพื่อนในวงการมาตลอดเลยนะเนี่ย ที่แท้ก็รู้จักอาจารย์ตงตงหรอกเรอะ!"
ตงจื่อเป็นสมาชิกแก๊งคนบ้าของเหล่าดาราที่จางเย่เพิ่งเข้าร่วม ญาติของเธอสอบเข้ามหาวิทยาลัยปักกิ่งในปีนี้ ครั้งก่อนเคยขอให้จางเย่ช่วยเหลือ จึงได้มารู้จักกัน
เวยป๋อของเฉินกวง "เชี่ย ปีนี้จางเย่ก็ได้ที่หนึ่งอีกแล้ว? ร้ายกาจ!"
เวยป๋อภรรยาของเขา ฟ่านเหวินลี่ "ดารายอดยี้ของเวยป๋อปีนี้ถูกอาจารย์จางน้อยห่อกลับบ้านไปแล้วล่ะ ดูเหมือนต่อไปนี้ไม่น่าจะมีใครได้ที่หนึ่งอีกแล้วนะ! ยินดีด้วย! ยินดีด้วย!"
เหล่าเพื่อนดาราร่วมเส้นทางต่างร่วมด้วยช่วยกันเชียร์
ชาวเน็ตเห็นว่าเพื่อนของจางเย่แต่ละคนเหมือนเป็นคณะตลกก็ไม่ปาน พากันขำจนแทบกลิ้ง!
"พวกคุณเห็นมิตรภาพของจางเย่หรือยัง!"
"พรืด มีแต่เพื่อนมาช่วยกันถล่มเขานี่! ฮ่าๆ ๆ!"
"ที่หนึ่งอีกแล้ว! อาจารย์จาง ชื่อคุณมันจะเน่าเหม็นได้ขนาดไหนเนี่ย!"
"อาจารย์ฟ่านเหวินลี่พูดถูก ทำเนียบนี้ต่อไปต้องได้อาจารย์จางยืนหนึ่งแน่ๆ ปีนี้ถ้าไม่มีอะไรผิดคาดล่ะก็ จางเย่ควรจะเป็นคนแรกในประวัติศาสตร์ของเวยป๋อที่ได้ครองตำแหน่งดารายอดยี้ต่อเนื่อง! สร้างรัชสมัยยอดยี้จางเย่! อาจารย์จางทำลายสถิติอีกแล้ว!"
"โคตรตลกอ่ะ!"
"ฉันก็โหวตให้จางเย่แล้ว!"
"ฮ่าๆ ฉันด้วยคนสิ ฉันอยากเห็นว่าอาจารย์จางจะได้คะแนนไปไกลสักแค่ไหน!"
"อ้อ สามล้านแล้ว!"
"สุดยอด! ร้ายกาจมาก!"
"จักรวาลก็หยุดจางเย่ไม่ได้แล้ว!"
"ทุกคนมากันเร็วเข้า! ยอดยี้ก็ยอดยี้สิ ยังไงอาจารย์จางของพวกเราก็ไม่เคยเดินเส้นทางปกติอยู่แล้ว! ในวงการบันเทิงนี้ยืนหนึ่งไม่มีสอง! ถือว่าเป็นเส้นทางของตัวร้ายก็แล้วกัน! ต้องเป็นตัวร้ายที่เด่นที่สุด! ใครจะทำไม!"
"พูดได้ดี!"
"ฮ่า ๆ เอาด้วย!"
"ดูเรื่องสนุกไม่นับว่ามากไป ฉันเอาด้วย!"
เหล่าคนยี้จางเย่ทั้งหลาย พอเห็นผลกลายเป็นเช่นนี้ก็แทบกระอักเลือด ก็พวกเขาโหวตให้จางเย่เพราะไม่ชอบหมอนี่จริงๆ ต้องการเหยียบย่ำเขาจริงๆ แต่ว่าพอดาราพวกนี้กับเหล่าแฟนคลับจางเย่ยื่นมือออกมาป่วน เรื่องก็เปลี่ยนแนวเฉยเลย นี่มันอันดับดารายอดยี้ชัดๆ แต่พวกแฟนคลับของจางเย่ดันทำให้กลายเป็นเรื่องทรงเกียรติไปซะงั้น! แต่ละคนนอกจากจะไม่รู้สึกอับอาย กลับยังเชิดหน้าภาคภูมิใจกันแบบสุดขีด! ไม่แปลกเลยที่ดาราเป็นยังไงแฟนคลับแม่งก็เป็นอย่างนั้น แฟนคลับของคนแซ่จางแม่งก็เคาะมันออกมาเหมือนกันทั้งดุ้น! คนพวกนี้กลัวว่าโลกจะปั่นป่วนกันไม่พองั้นเรอะ!
สามล้านห้าแสนโหวต!
สี่ล้านโหวต!
ห้าล้านโหวต!
มาถึงช่วงท้าย คะแนนโหวตยิ่งทิ้งห่างกันเรื่อยๆ
......


จนถึงเที่ยงคืน ทำเนียบดาราอย่างเป็นทางการก็ทำการอัปเดต!
บนทำเนียบที่อัพเดตใหม่ ทำเนียบระดับ S และระดับ A ไม่มีการเปลี่ยนแปลง แต่ว่าทำเนียบดาราระดับ B มีการเปลี่ยนแปลงแล้ว!
ชื่อของจางเย่ขยับขึ้นหนึ่งอันดับ!
ถึงอันดับสี่ของทำเนียบระดับ B แล้ว！
นี่คือผลจากรายการ "จีนบนปลายลิ้น" ตอนใหม่ ทั้งยังมีกระแสจากเซี่ยงเซิง "ฉันจะขึ้นเวทีคืนส่งปี" แล้วยังการโหวตความนิยมในเวยป๋อของปีนี้อีก เมื่อสะสมชื่อเสียงเหล่านี้ แต้มชื่อเสียงของจางเย่เรียกได้ว่าก้าวหน้าครั้งใหญ่ วันนี้เขาเลื่อนอันดับขึ้นอีกขั้น ทำเนียบดาราระดับ A ก็ยิ่งมายิ่งเข้าใกล้ขึ้นทุกที!
เหล่าแฟนคลับต่างพากันยินดี!
"มาดูเร็วสิ!"
"อาจารย์จางยิ่งใหญ่เกรียงไกร!"
"เชี่ย ใกล้จะได้เป็นสามอันดับแรกของทำเนียบระดับ B แล้ว!"
"สุดยอด!"
"ชื่อเสียงของจางเย่เพิ่มขึ้นอีกแล้ว!"
"รอให้ "ปลายลิ้น" ฉายจบก่อนเถอะ คงห่างจากทำเนียบระดับ A อีกไม่ไกลแน่ๆ!"
"ประชาชนปักกิ่งร่วมยินดี!"
"ประชาชนกว่างซีร่วมยินดี!"
เรื่องนี้ไม่ว่าใครก็ไม่อาจคาดคิด!
นี่ก็คือชื่อเสียงที่จางเย่ได้จากการ "ด่า"!






[Go To Next Chapter]( ./57.md)