##บทที่ 840 : สหายร่วมรุ่นมีเรื่อง!
มาถึงช่วงบ่าย สัมภาษณ์นักเรียนสอบเข้าไปแล้วหลายสิบคน
“เที่ยงแล้วเหรอ?”
“ช่วงเช้าพอเท่านี้แหละ”
“ป่ะ ไปทานข้าวกัน บ่ายยังมีอีกรอบน่ะ”
“กลุ่มช่วงเช้านี้ธรรมดาจัง มีแค่หมายเลข 026 ที่ใช้ได้ ฉันรู้สึกว่าเอามาสอนได้ แต่ต้องดูผลงานตอนที่เธอสอบรอบสองด้วย”
“หมายเลข 051 ก็ไม่เลวนะ”
“ใช่ เสียงเขามีเอกลักษณ์ดี”
จางเย่กับซูหงเอี้ยนและคนอื่น ๆ คุยกันพลางเดินออกจากห้องสัมภาษณ์ อีกด้านหนึ่ง กรรมการสัมภาษณ์ของสาขาผู้กำกับ สาขาการแสดงและอื่น ๆ ต่างก็เสร็จงานช่วงเช้าแล้วเช่นกัน กำลังทยอยลงบันได หรือไม่ก็เจอกันตามทางเดิน แล้วพากันพูดคุยพลางเดินไปยังโรงอาหาร
ตอนนี้เอง ก็เจอเข้ากับนักข่าวแปดเก้าคน
“ผู้กำกับจาง!”
“คุณออกมาจนได้!”
“ขอพวกเราสัมภาษณ์หน่อยครับ!”
“เราแจ้งกับทางม.สื่อฯ เรียบร้อย ทางสถาบันอนุญาตให้สัมภาษณ์คุณได้แล้ว!”
ดูท่าทาง บรรดานักข่าวจะปักหลักรออยู่นานแล้ว คอยเฝ้าเขาอยู่ที่ชั้นล่างมาตลอด พอจางเย่พ้นประตูมาจึงถูกดักทันที
จางเย่ชะงักฝีก้าว
ซูหงเอี้ยนหันไปมองเขา “ทำไมหรือ?”
“พวกอาจารย์ไปทานกันก่อนเถอะครับ” จางเย่ยิ้ม “เดี๋ยวผมตามไป”
ซูหงเอี้ยนตกลง “ก็ได้”
อาจารย์เซวียเอ่ยเตือน “ไปโรงอาหารเล็กนะ วันนี้โรงอาหารใหญ่ไม่เปิด
“รับทราบครับ” จางเย่ตอบ
พอบรรดากรรมการสัมภาษณ์ผละไป เหล่านักข่าวก็พุ่งเข้าใส่ทันใด
นักข่าวหญิงคนหนึ่งมาถึงก็ยิงคำถามทันที : “อาจารย์จาง การที่มหาวิทยาลัยสื่อฯ เชิญคุณกลับสถาบันเก่าแล้วมอบหมายหน้าที่กรรมการสัมภาษณ์ให้ในครั้งนี้ เพราะเหตุผลอะไรคะ? มีความเห็นอย่างไรกับการได้เป็นกรรมการสัมภาษณ์ครั้งแรกคะ?”
จางเย่ยิ้ม “สถาบันเรียกผมกลับมา ก็เพราะเชื่อใจผม ผมย่อมต้องทำให้ดี เรื่องอื่นไม่ได้คิดครับ”
นักข่าวชายคนหนึ่งกล่าวทันที : “พวกเราเพิ่งได้รับรายงานมาว่า ทางมหาวิทยาลัยสื่อ ฯ เชิญคุณกลับมารับตำแหน่งที่สถาบันเก่า พร้อมประดับวุฒิรองศาสตราจารย์กิตติมศักดิ์ อาจารย์จาง เรื่องนี้เป็นความจริงหรือเปล่าครับ?”
จางเย่กระแอมให้คอโล่ง “สายข่าวพวกคุณนี่ไวชะมัด เรื่องนี้ผมเองก็เพิ่งได้ข่าว ผมยังไม่ทราบว่าเป็นเรื่องจริงหรือเปล่า ดังนั้นก็เลยยังตอบไม่ได้”
นักข่าวอีกคนที่อยู่ข้าง ๆ ถามอีก : “ถ้าหากเป็นความจริง นั่นหมายความว่าคุณคือรองศาสตราจารย์อายุน้อยที่สุดในประวัติศาสตร์มหาวิทยาลัยสื่อฯ เลยสิครับ”
จางเย่พูดอย่างระมัดระวัง “เรื่องนั้นผมไม่ทราบครับ”
นักข่าวสาวกระพริบตาปริบ ๆ กล่าว : “อาจารย์จาง วันนี้ดูคุณระวังคำพูดจังเลยค่ะ”
จางเย่ขำ “งั้นเหรอ?”
นักข่าวสาวว่า : “นี่ไม่ใช่แนวคุณเลย!”
นักข่าวหนุ่มคนหนึ่งก็กล่าวสายตาเป็นประกาย : “คุณพูดตามใจเถอะครับ ไม่เป็นไร!”
“พวกคุณน่ะไม่เป็นไรหรอก” จางเย่พูดกลั้วหัวเราะ : “แต่ขืนผมพูดตามใจ ผมคงเป็นเรื่องใหญ่ พวกคุณว่าคนแช่งผมยังไม่เยอะพออีกหรือ?”
นักข่าวสาวหัวเราะร่า “ที่พวกเราอยากจะเห็นก็คือเรื่องใหญ่นี่ล่ะค่ะ!”
จางเย่หัวเราะสดใส : “ไม่เอาน่า จะปีใหม่แล้วทั้งที ขอผมอยู่เฉย ๆ บ้างเถอะ”
หลังจากคุยกันอีกสองสามประโยค จางเย่จึงขอตัว ไปทานข้าวที่โรงอาหาร
บางครั้ง ข่าวก็ไปไวเช่นนี้ พอเพิ่งสาวเท้าเดินผละไป ข่าวก็พลันงอกตามออกมาทันที!
บันเทิงออนไลน์ประจำสัปดาห์ : “จางเย่รับตำแหน่งกรรมการสอบสัมภาษณ์มหาวิทยาลัยสื่อฯ!”
ข่าวประจำวันอาทิตย์ : “วันแรกของการสอบเข้ามหาวิทยาลัยสื่อสารมวลชนปรากฏร่างของจางเย่อย่างไม่ทันตั้งตัว!”
บันเทิงรายวัน : “ลือกันว่าจางเย่จะได้รับแต่งตั้งเป็นรองศาสตราจารย์กิตติมศักดิ์ของคณะพิธีกรสื่อสารมหาวิทยาลัยสื่อ!”
บทความบันเทิงออนไลน์ : “มหาวิทยาลัยสื่อสารมวลชนสวมมงกุฎให้จางเย่พร้อมเสนอเงินเดือนในการสอนสูงลิ่ว!”
ชาวเน็ตแสดงความคิดเห็น
“รองศาสตราจารย์ม.สื่อฯ ?”
“อาจารย์จางเหมาะสมอยู่แล้ว!”
“เก่งจัง!”
“ข่าวจริงหรือหลอก?”
“แน่นอนหรือยัง? ถ้ามันจริงก็สุดยอดไปเลย!”
“รองศาสตราจารย์ที่อายุน้อยที่สุดในประวัติศาสตร์ของสองสุดยอดสถาบันอย่างเป่ยต้าและม.สื่อฯ ?”
“ถ้าจางเย่ได้เป็นรองศาสตราจารย์ม.สื่อฯ จริง ๆ งั้นคุณวุฒิและตำแหน่งในวงการเขาก็สูงเลยสิ!”
“ไม่ต้องบอกก็รู้ มหาวิทยาลัยสื่อสารมวลชนนับว่ามีวิสัยทัศน์ ไปขอจางเย่มาสอน ต้องดึงดูดนักศึกษาใหม่ได้มหาศาลแน่ สาขาพิธีกรสื่อสาร สาขาผู้กำกับ หรือแม้แต่สาขาดนตรี จางเย่ก็สอนได้ทั้งนั้น! ด้วยความสามารถและพรสวรรค์ของเขา ฉันว่าอนาคตมหาวิทยาลัยสื่อสารมวลชนไปรุ่งแน่ หวังจริง ๆ ว่าจางเย่จะสอนดาราบันเทิงออกมาให้ได้อย่างเขาเยอะ ๆ ! ในวงการบันเทิง พวกคนที่เหมือนจางเย่หายากนัก!”
“สนับสนุนอาจารย์จาง!”
แน่นอน ย่อมมีข้อครหามากมายเช่นกัน
ทั้งยังมีชาวเน็ตและคนในวงการไม่น้อยที่ยังกังขา
“รอให้เป็นเรื่องจริงก่อนเถอะ”
“จางเย่ไม่เห็นน่าสนใจเลย ม.สื่อฯ บ้าไปแล้วเรอะ?”
“คนแบบนี้ก็กล้าจ้าง? ม.สื่อฯ ว่างนักรึไง?”
“อย่าเอาจางเย่มาทำให้ม.สื่อฯ เสียชื่อเลยน่า!”
“จางเย่มีคุณสมบัติอะไรจะมาเป็นรองศาสตราจารย์สถาบันศิลปศาสตร์ระดับประเทศอย่างมหาวิทยาลัยสื่อ?”
……


หลังเที่ยง
มีเจ้าหน้าที่ของคณะพิธีกรสื่อสารบางส่วนมาหาจางเย่ ภายใต้การประสานงานของซูหงเอี้ยน การหารือเรื่องตำแหน่งชั่วคราวของจางเย่ก็มีข้อสรุปออกมาอย่างรวดเร็ว เพราะก่อนหน้านี้ทางสถาบันเคยเปิดประชุมพูดคุยเรื่องนี้เรียบร้อยแล้ว กระทั่งรายละเอียดการสอนก็มีแผนหมดแล้ว ดังนั้นการตกลงกันจึงรวดเร็ว แม้แต่เอกสารสัญญาก็เตรียมไว้พร้อมสรรพ สุดท้ายเมื่อกำหนดค่าตอบแทนได้แล้ว ก็เป็นอันแน่นอน
“รองศาสตราจารย์จาง ยินดีต้อนรับเข้าสู่มหาวิทยาลัยสื่อสารมวลชน” และแล้ว เจ้าหน้าที่ของคณะก็จับมือกับจางเย่
จางเย่ยิ้ม : “เป็นเกียรติอย่างยิ่งครับ”
หลังจากที่เดินออกมา โทรศัพท์ก็ดังขึ้น
จางเย่เดินหลบไปรับสาย “แม่ มีอะไรเหรอ?”
แม่พูดอย่างสดใส : “ฉันเห็นข่าวบอกว่า ม.สื่อฯ เชิญแกไปสอนหรือ?”
“แค่ชั่วคราวน่ะ” จางเย่พูดยิ้ม ๆ
แม่ถาม : “เป็นรองศาสตราจารย์?”
จางเย่ตอบ : “เป็นรองศาสตราจารย์ กำหนดมาแล้ว เพิ่งตกลงกันเสร็จ”
“ดีจริง! ดีมากเลย!” ได้ยินแต่เสียงพูดของแม่ “ตาแก่จางเอ๊ย ข่าวเป็นความจริงล่ะ! ลูกเราได้เลื่อนเป็นรองศาสตราจารย์แล้ว! แถมยังเป็นที่สถาบันเก่าด้วย!”
เสียงพ่อพูด : “เย็นนี้เรียกญาติ ๆ มา ทำกับข้าวกัน พร้อมหน้าพร้อมตา”
แม่พูดทันใด : “เย่น้อย ตอนเย็นกลับบ้านไวหน่อยนะ จะเรียกคนในครอบครัวมาให้หมดเลย!”
“เฮ้อ ไม่เห็นจำเป็นเลย” จางเย่ว่า
แม่เบิกตากว้าง “ทำไมจะไม่จำเป็น? ได้เป็นรองศาสตราจารย์เป็นเรื่องใหญ่นะ! อย่าทำเป็นเฉย ๆ สิ!”
จางเย่ยิ้มเล็กน้อย : “งั้นก็ได้ ตามใจแม่กับพ่อ”
บางทีสำหรับพ่อกับแม่เขาแล้ว การได้รับตำแหน่งรองศาสตราจารย์คงจะภูมิใจยิ่งกว่าการได้รับรางวัลสุดยอดรายการทีวีอะไรนั่นด้วยซ้ำ ในความคิดของคนในยุคสมัยพวกเขา การเป็นศาสตราจารย์คือเรื่องใหญ่ ย่อมยินดีเป็นธรรมดา
สักพัก พวกเพื่อน ๆ ก็โทรมา
ต่งซานซานยิ้ม : “ยินดีด้วยนะ รองศาสตราจารย์จาง?”
จางเย่ : “อื้อ”
“เมื่อไหร่จะมาสอนฉันบ้างล่ะ?” ต่งซานซานว่า
จางเย่กล่าวขำ ๆ : “พอเถอะน่า ฉันก็แค่ได้ชื่อลอยมา เธอมาสอนแทนก็ไม่ต่างหรอก”
ต่งซานซานหัวเราะเหอ ๆ กล่าว : “จริงสิ หวังเฮ่อกลับมาแล้วนะ”
จางเย่อึ้งไป “มาถึงแล้วเหรอ?”
ต่งซานซานส่งเสียงตอบอืม : “เข้ามาถึงเมืองหลวงเมื่อบ่าย ฉันได้คุยโทรศัพท์กับเขาแล้ว อะไร? เขาไม่โทรหานายเหรอ? ฉันให้เบอร์นายกับเขาไปแล้วนะ”
จางเย่หัวเราะ : “เธอก็ไม่ใช่จะไม่รู้นี่ ฉันสองคนเป็นคู่กัดกันตั้งแต่สมัยเรียนแล้ว เขามาเมืองหลวงแล้วโทรหาฉันได้สิแปลก”
ต่งซานซานขำคิก “ก็จริง แต่ในหมู่เพื่อนรุ่นเรา ที่หลังจากเรียนจบแล้วยังยืนหยัดอยู่ในสายงานนี้ ก็เหลือแค่พวกเราไม่กี่คนแล้ว แถมยังระหกระเหินกันอีก ทุลักทุเลกันมาก ฉันว่านายคงเคยได้ยินมาบ้าง ว่าหวังเฮ่อเคยไปล่วงเกินคนในวงการคนหนึ่งเข้า จำต้องยอมแพ้ให้กับเส้นทางการเป็นพิธีกร จนกลับบ้านเกิดไป เขากลับมาคราวนี้คงเพราะอยากเริ่มต้นใหม่อีกครั้งแน่ แต่เกรงว่าเรื่องของเขาจะไม่ง่ายดายอย่างนั้น หวังเฮ่อจะรับมือกับเรื่องราวได้หรือเปล่ายังไม่แน่เลย เฮ้อ มีแต่เรื่อง”
“ลำบากมากไหม?” จางเย่เองก็เคยได้ยินผ่านหู แต่กลับไม่รู้รายละเอียดเหตุการณ์
ปีนั้นหวังเฮ่อไปล่วงเกินใครเข้า?
เวลานั้นจางเย่เพิ่งจะเข้าทำงานที่สถานีวิทยุนครหลวง และยังไม่มีเส้นสายข่าวอะไร อีกทั้งตัวเขาเองแต่เดิมก็ล่วงเกินคนมากมายนัก เอาตัวเองแทบไม่รอด แม้แต่กับต่งซานซานก็ไปเจอกันโดยบังเอิญบนเครื่องบินไปเซี่ยงไฮ้ในตอนหลัง จึงได้กลับมาติดต่อกันอีกครั้ง เรื่องของหวังเฮ่อเขาไม่แน่ใจจริง ๆ
ต่งซานซานตอบ : “น่าจะลำบากเอาเรื่อง ปีนั้นอาจารย์ซูก็อยากจะช่วยเขา แต่ก็ยังแก้ไม่ตกเลย นายน่าจะพอนึกภาพปัญหาออก”
จางเย่พนักหน้า กล่าว : “ถ้ามีอะไรให้ฉันช่วย ก็บอกนะ”
“หึหึ ดี ฉันก็รอให้นายพูดคำนี้แหละ” ต่งซานซานบอก : “นายยังไม่รู้จักคนอย่างหวังเฮ่ออีกเหรอ? ต่อให้ทุกข์ยากเขาก็ไม่มีทางมาขอให้นายช่วยแน่ ขนาดฉันซักไซร้เขาตั้งนาน เขายังไม่ยอมเล่าให้ฟังเลยว่าเรื่องเป็นมายังไงกันแน่ แต่ฉันคิดว่าพวกเราเป็นเพื่อนกันมานานขนาดนี้แล้ว ต่อให้เขาไม่บอก พวกเราก็ไม่ยุ่งไม่ได้หรอก มีอะไรให้ช่วยได้ก็ต้องช่วยแน่นอน ดังนั้นฉันเลยมาคุยกับนายก่อน”
จางเย่ : “รับทราบ ที่จริงคงไม่ใช่แค่ล่วงเกินคนหรอกมั้ง? ช่วงปีที่ผ่านมานี้คนที่ฉันล่วงเกินไปก็ไม่น้อยใช่ไหม? แต่ฉันก็ยังอยู่ได้ไม่ใช่หรือ?”
ต่งซานซานหัวเราะ : “เพราะงั้นนายถึงได้เป็นตัวประหลาดไงเล่า!”
จางเย่ฮึดฮัด : “เธอใช้ศัพท์ให้มันดี ๆ หน่อยได้รึเปล่า?”
ต่งซานซานกล่าวเรียบ ๆ : “ไม่ได้ เพราะนายมันพิลึกย่ะ”
จางเย่ : “......ช่างเถอะ”






[Go To Next Chapter]( ./38.md)