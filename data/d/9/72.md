##บทที่ 875 รายการคืนส่งปีโดนจางเย่เล่นแล้ว! (จบ)
นับถอยหลัง
สาม
สอง
หนึ่ง
การถ่ายทอดสดรายการคืนส่งปีเริ่มต้นขึ้นแล้ว!
เปิดตัวมาด้วยคลิปที่มีความยาวสองนาที ภาพในคลิปนั้นเรียกได้ว่าตระการตาทั้งยังให้กลิ่นอายพื้นบ้าน มีกลุ่มคนในชุดเครื่องแบบของอาชีพต่างๆ ออกมาและพากันขึ้นขบวนรถไฟเทศกาล เมื่อทุกคนกำหมัดแล้วประสานกับฝ่ามือ บนจอก็พลันขึ้นตัวอักษร——ฉลองคืนส่งปี
คลิปจบลง ภาพเปลี่ยนเป็นเวทีการแสดง แล้วก็มีเสียงดนตรีบรรเลงขึ้น เป็นทำนองเพลงพื้นบ้าน และท่ามกลางเสียงเพลง เหล่านักแสดงในชุดผ้าคลุมสีแดงแถบเขียวก็เดินขึ้นเวที มีทั้งการเต้นเพลงของชนเผ่าอุยกูร์ ชนเผ่าไต และชนเผ่ามองโกล
“เฮ้ย”
“ทำไมฉันรู้สึกลางไม่ดีกันนะ?”
“ฉันก็เหมือนกัน”
“ปนกันมั่วเละเทะเลยเรอะ? แหวะ”
“องค์ประกอบโคตรสับสนเลยว่ะ!”
“เปิดเวทีมางี้ มันโคตรจะ ‘คืนส่งปี’ เลย!”
“ทุกปีก็ทำแบบนี้ไม่เบื่อรึไง เร็ว เล่นมันเลย!”
“เหล่าเกรียนทั้งหลาย บุก!”
เหล่าชาวเกรียนต่างคอยท่าอยู่แล้ว เพียงแต่รายการเพิ่งจะเริ่ม ทุกคนยังจับจังหวะหาจุดเล่นงานเหมาะๆ ไม่ได้ จึงไม่รู้จะปั่นตรงไหน
ทันใดนั้นเอง กลุ่มนักแสดงที่เต้นมองโกลก็เปลี่ยนมาอยู่ข้างหน้า จอขนาดใหญ่ที่เป็นฉากหลังยังฉายภาพสถานที่ต่างๆ ณ มองโกเลียใน เป็นภาพคนท้องถิ่นสวมชุดประจำเผ่าที่กำลังนั่งอยู่บนหลังม้า คนเฝ้าทุ่งหญ้ามองโกล หรือไม่ก็เด็กๆ ในโรงเรียน ซึ่งล้วนเป็นภาพผู้คนที่กำลังเฉลิมฉลองส่งท้ายปีเก่า
“ชาวเกรียนเอ๋ย!”
“หายไปไหนกันหมด?”
“จัดเลยสิ!”
“ความฮึกเหิมของทุกคนอยู่ไหน?”
“ใครก็ได้มา ‘แซะ’ คืนส่งปีขำๆ หน่อยสิ!”
ฉับพลัน ก็มีข้อความแถวหนึ่งปรากฏขึ้นบนเวยป๋อ “ตัวฉันมาจากเขตปกครองตัวเองมองโกเลียใน อยู่ที่ฮูลันบูเออร์(1) ฉันอยากจะบอกว่า ฉันใช้เวลาหลายปีเพื่อแก้ความเข้าใจของสหายต่างถิ่นว่า พวกเราไม่ได้ตั้งกระโจมอาศัยอยู่กลางทุ่ง ไม่ได้เรียนขี่ม้า ไม่ได้อาบน้ำนม ไม่ได้ใส่ชุดเผ่ามองโกล แต่สุดท้ายพอรายการคืนส่งปีออกฉาย ความเพียรพยายามหลายปีของฉันกลับดันต้องสูญสลายไปจนหมดสิ้น”
เมื่อเห็นข้อความนี้ ทุกคนก็หัวเราะพรืด!
“อ๊าฮ่าๆๆๆๆ!”
“พรืด โคตรจี้เลยเว้ย!”
“มืออาชีพจัดๆ!”
“ดูก็รู้ว่ามืออาชีพ!”
“เจ๋งมาก!”
“ข้อความแซะแห่งปี!”
“ฮ่าๆๆ หัวเราะจนเจ็บสีข้างเลยฉัน!”
“ไอ้หยา นี่คือผู้ยิ่งใหญ่ท่านไหนกัน!”
“ไหนดูสิว่าใครเป็นคนโพสต์ โคตรจี้เส้นเลย!”
ปรากฏว่าเมื่อชาวเน็ตเห็นชื่อคนโพสต์เท่านั้น ก็ปล่อยก๊ากออกมาทันที!
“พรืด!”
“เป็นจางเย่!”
“เช็ด! จางเย่มาเองเลยเรอะ!”
“ฮาเป็นบ้า!”
“ฮ่าๆๆๆๆ!”
“ที่แท้ก็เป็นจางเย่ ฉันก็ว่าใครหนอที่หาญกล้าได้ขนาดนี้!”
“ไปดูเร็ว อาจารย์จางเปิดฉากล้อคืนส่งปีอีกแล้ว!”
“ฉันก็ว่าที่รายการคืนส่งปีโพสต์ประกาศแบบนั้นมันหมายถึงจางเย่ชัดๆ ถ้าจางเย่ไม่โต้กลับก็ไม่ใช่เขาสิ!”
“อาจารย์จางเข้าร่วมกองทัพเกรียนแล้ว!”
“จางเย่ผู้ยิ่งใหญ่!”
“อาจารย์จางทำได้ดีมาก!”
เมื่อมีจางเย่เข้าร่วม กองทัพชาวเกรียนก็พลันฮึกเหิมขึ้นมาในทันที!
หากเป็นคนอื่นมาร่วมเกรียน คงไม่มีการกดแชร์เร็วขนาดนี้ แต่เมื่อข้อความล้อเลียนนี้มาจากน้ำมือของจางเย่เอง ความเร็วในการแชร์จึงพุ่งทะลุฟ้า แฟนคลับจำนวนมหาศาลที่กดติดตามเวยป๋อของจางเย่อย่างต่ำก็มากกว่าสิบล้าน เพียงพริบตาเดียว การเต้นเปิดเวทีในทีวียังไม่ทันจะแสดงจบ ข้อความเสียดสีล้อเลียนของเขาก็ถูกแชร์ว่อนในอินเทอร์เน็ตแล้ว!
……


ที่บ้านยาย
น้องสาวคนเล็กลั่น “ฮ่าๆๆ พี่ชาย”
น้องสาวคนรองก็ขำด้วย “พี่ชาย พี่จะล้อรายการจริงๆ เหรอเนี่ย?”
“คลาสสิกมาก!” น้องสาวคนโตดูเวยป๋อพลางหัวเราะร่วน “ฝีปากพี่เราช่างร้ายกาจ! มุกเสียดสีช่างมืออาชีพ จับจุดตีแสกได้ทั้งแสบทั้งฮาจริงๆ!”
จางเย่กลับทำท่าทางเฉยๆ ก็นี่มันรวมมุกขั้นเทพของชาวเน็ตและชาวเกรียนจากโลกเดิมของเขา จะไม่แสบไม่ฮาได้ไง?
……


การเต้นเปิดการแสดงจบลง
พิธีกรมารวมตัวบนเวที!
เฉินเหยี่ยในชุดแดงชาดกล่าว “ต้อนรับสู่เทศกาลแห่งปี!”
พิธีกรสาวที่อยู่ด้านข้างกล่าวเสียงดัง “งานฉลองปีใหม่ของคนทั้งประเทศ!”
บทพูดของพิธีกรแต่ละคนไม่มีอะไรใหม่ ล้วนเป็นบทพูดปีใหม่แบบเดิมๆ มีเพียงเวทีเท่านั้นที่เปลี่ยนไปจากคืนส่งปีในปีก่อน ทั้งอลังการและไฮเทคกว่าเดิมมาก
รายการที่สองเริ่มการแสดงอย่างรวดเร็ว
ยังคงเป็นการแสดงประเภทร้องและเต้น ซึ่งหนักไปทางการร้อง
ศิลปินนักร้องชื่อดังคนหนึ่งปรากฏตัว ขึ้นต้นร้องเนื้อเพลง “โอ้บ้านเกิดอันเฉิดฉัน!”
ดาราโทรทัศน์คนหนึ่งขึ้นเวที “ทุกปีนั้นมีสิ่งใหม่”
นักร้องอาวุโสคนหนึ่ง “ผู้คนได้มาสุขสันต์”
นักร้องโซปราโนหญิงคนหนึ่ง “ร่วมพรรครักกันเบิกบาน”
นี่เป็นบทเพลงใหม่ ซึ่งไม่รู้ว่าใครเป็นคนแต่ง และไม่เคยมีใครเคยได้ยินมาก่อนด้วย
ชาวเน็ตหยัน :
“เนื้อเพลงโลกสวยเป็นบ้า!”
“แม่ง ไม่มีโชว์แบบอื่นแล้วเหรอ?”
“จะหลับแล้วเนี่ย”
“ตัดการแสดงแบบนี้ออกได้ป่ะ? ทำไมรายการคืนส่งปีปีนี้ดูน่าเบื่อกว่าปีก่อนอีก!”
“มีจุดให้ติโคตรเยอะจนไม่รู้ว่าจะเอาตรงไหนก่อนดี”
“ละครสั้นมาแล้ว!”
“ฝากความหวังไว้กับโชว์ภาษานะ!”
พอถึงการแสดงที่สาม รอบนี้เป็นละครสั้นเรื่องแรกที่ปรากฏบนเวทีคืนส่งปี
แต่เมื่อผู้ชมได้ดู ก็ยิ่งวิงเวียน
ละครเรื่องนี้มีชื่อว่า “นี่คือนโยบายใหม่” บอกเล่าเกี่ยวกับคู่สามีภรรยาชาวชนบทที่ออกไปทำงานแล้วพบเจอกับปัญหาและอุปสรรค สุดท้ายจึงกลับบ้านมาได้นโยบายใหม่แก้ไขเรื่องราวจนราบรื่น ก่อนที่ละครจะปิดม่านลง เหล่านักแสดงก็มาออกมาสรรเสริญนโยบายนี้กันพร้อมหน้า
ชาวเน็ตวิพากษ์วิจารณ์
“ก็โออยู่นะ”
“มุกตอนต้นนั่นตลกอยู่หน่อย”
“ไร้สาระ ตลกตรงไหน? ฉันละพูดไม่ออกเลยทั้งเรื่อง!”
“น่าเบื่อโคตร! ไม่ฮาเลยสักนิด!”
“ละครอะไรกันวะ?”
“จะเป็นลม! ไม่เหมือนที่หวังไว้เลยเว้ย!”
การแสดงต่อจากนั้นก็ยังเป็นการร้องการเต้นอีก ต่อมาก็ท่องคำขวัญประจำปี และในที่สุดก็มาถึงตาการแสดงเซี่ยงเซิง ซึ่งก็คือเซี่ยงเซิงของถังต้าจางและคณะหกสิบคนในหัวข้อ “ทั้งวงศ์วาน” แรกเริ่มเดิมทีการแสดงนี้ดูเหมือนจะมีกำหนดออกมาตอนดึกๆ ช่วงเกือบเที่ยงคืน ทว่าเพราะมีกระแสความคิดเห็นกดดันหนัก มีเสียงกังขาของผู้คนมากมายเกินไป จึงทำให้ทีมรายการคืนส่งปีตัดสินใจเปลี่ยนกำหนดการ นำเซี่ยงเซิงของถังต้าจางมาขึ้นแสดงก่อน
บนเวที
ถังต้าจางพร้อมคณะเหล่าศิษย์พี่น้องและลูกศิษย์ก้าวขึ้นเวที
พอมาถึง ถังต้าจางก็ยิ้มแย้มพลางโบกไม้โบกมือให้ผู้ชม “สหายทั้งหลาย เรามาพบกันอีกแล้วนะ”
เสียงปรบมือจากผู้ชมในห้องส่งดังประปราย มีหลายคนที่พอได้ยินก็ขำ ไม่ใช่เพราะคำพูดมันตลกหรืออะไร แต่เพราะคนทั้งหลายเกิดนึกถึงมุกล้อถังต้าจางของจางเย่ใน ‘ฉันจะขึ้นเวทีคืนส่งปี’ ขึ้นมา
“โอกาสนี้ ก่อนอื่น พวกเราขอสวัสดีปีใหม่ทุกท่าน!”
อีกหกสิบคนโค้งคำนับ แล้วประสานเสียง “สวัสดีปีใหม่!”
“วันนี้เป็นวันดี”
“เป็นวันดี”
“หนึ่งปีมีหนเดียว”
“มีหนเดียว”
แล้วการแสดงเซี่ยงเซิงก็เริ่มต้นขึ้น แรกเริ่มคือมีคนสองคนคุยกัน เมื่อเข้าสู่ช่วงร้องเพลง นักแสดงเซี่ยงเซิงที่เหลือก็พากันเข้าร่วม บ้างสีซอ บ้างดีดพิณ และยังมีหญิงสาวบางคนร่วมขับร้องลำเพลงกลองด้วย เวทีเซี่ยงเซิงเล่นเพลงได้อย่างยิ่งใหญ่ทรงพลังด้วยการร้องและเต้น!
ชาวเน็ตต่างมองดูด้วยความอึ้ง
“นี่ใช่เซี่ยงเซิงเหรอ?”
“ทำไมรู้สึกเหมือนมาแสดงร้องเพลง?”
“พูดไม่ออกเลย!”
“มีที่เล่นมุกอยู่แค่นิดเดียว แถมยังเป็นมุกเก่าเมื่อหลายปีก่อนอีก แล้วมีมุกหนึ่งนะคุ้นมาก เหมือนจะเอามุกที่จางเย่กับเหยาเจี้ยนไฉเคยใช้มาเปลี่ยนหน้าตาเฉย!”
“มาทั้งวงศ์วานจริงด้วย! มุกเก่าเล่าซ้ำฟังจนเอียนแล้ว!”
“จริงอยู่ว่าพูดกันคล่อง แต่ยังห่างจากที่ฉันหวังอีกไกลนัก!”
“ถังต้าจางแก่แล้ว นับวันยิ่งไม่ไหว ตามยุคสมัยไม่ทันแล้ว”
“รายการคืนส่งปีปีนี้เหมือนไม่ได้อยู่ในรุ่นเราอ่ะ ถ้ามีคนมาบอกว่ามันเป็นรายการคืนส่งปีของเมื่อห้าปีที่แล้ว ฉันก็ไม่เถียงเลย!”
“ในที่สุดฉันก็รู้แล้วว่าเพราะอะไรจางเย่กับเหยาเจี้ยนไฉขึ้นเวทีคืนส่งปี CCTV ไม่ได้ ก็เพราะอาจารย์จางกับอาจารย์เหยาพวกเขามันคนละระดับกับไอ้พวกถังต้าจางไง!”
การแสดงหลายอย่างผ่านไป ผู้คนมากมายต่างก็หมดความอดทนแล้ว!
ชาวเกรียนพากันถล่มคอมเมนต์
กระทั่งแฟนคลับจางเย่ที่อยู่รอบๆ รวมถึงพี่ขายดาบยักษ์ก็มาร่วมวงด้วย
ฟ่านอิ้งอวิ๋น “คืนนี้คนทั้งประเทศคงนอนหลับปุ๋ย แม่ฉันไม่ต้องห่วงเรื่องโรคนอนไม่หลับของฉันเลย!”
แต่ในบรรดาโพสต์เสียดสีทั้งหมด กลับมีโพสต์หนึ่งที่แตกต่างจากชาวบ้าน “อัศจรรย์ ช่างอัศจรรย์นัก! รายการคืนส่งปีปีนี้เป็นรายการข่าวโทรทัศน์รวมการเฉพาะกิจแห่งประเทศจีนครั้งที่สนุกที่สุดในชีวิตยี่สิบกว่าปีของฉันเลย นับว่าฉีกรูปแบบการรายงานข่าวแบบเดิมที่มีแค่ภาพและเสียงบรรยาย แทนที่ด้วยการร้องเพลง เต้นรำ ละคร และวิดีโอคลิป โปรโมตนโยบายให้เป็นเรื่องธรรมดาเข้าใจง่าย ประเทศชาติก้าวหน้ารุ่งเรือง ประชาชนเฟื่องฟู่มั่งคั่ง ช่างเป็นคำคมข่าวที่ใช้ความสร้างสรรค์แปลกใหม่อะไรอย่างนี้ ช่างกระแทกจิตประทับใจ สามารถนำไปใช้งานได้จริง ช่างล้ำลึก ช่างควรค่าให้สหายสายข่าวทั้งหลายนำไปศึกษาให้แตกฉาน!
บัญชีเวยป๋อเจ้าของโพสต์ :
——จางเย่
เมื่อชาวเกรียนได้เห็น ก็ต่างตกตะลึง!
“แม่งเอ๊ย นี่สิคือการเสียดสีที่แท้จริง!”
“อาจารย์จางเย่เด็ดดวงอีกแล้ว!”
“ข่าวรวมการเฉพาะกิจแห่งประเทศจีน?”
“ฮ่าๆๆๆๆ!”
“คนเขาทำรายการบันเทิง ทำไมคุณพูดเป็นรายการข่าวเฉพาะกิจไปได้ล่ะโว้ย! ฮ่าๆ!”
“ล้อเลียนแบบนี้แม่งสุดจัดจริงๆ!”
“คืนนี้อาจารย์จางล่วงเกินผู้คนอีกแล้ว!”
ไม่กี่นาทีต่อมา ก็มาถึงช่วงพิธีกรที่มีการต่อโคลงกัน
พิธีกรคนหนึ่งขึ้นต้น “ประเทศชาติก้าวหน้ารุ่งเรือง”
เฉินเหยี่ยต่อ “ประชาชนเฟื่องฟูมั่งคั่ง”
ตอนนี้เอง จางเย่ก็โพสต์เวยป๋อ “มีข่าวดีมาบอก มีข่าวดีมาบอก สหายท่านใดที่ทนดูรายการคืนส่งปี CCTV ปีนี้จนจบได้ ปีหน้าท่านจะไม่มีอุปสรรคใดที่ฟันฝ่าไม่ได้แน่นอน!”
“ฮ่าๆๆ!”
“โอ๊ย ขำจะตายแล้ว!”
“พวกนายไปล่วงเกินจางเย่เองนะ! ดูซะ!”
“พรืดฮ่าๆๆ ฉันไม่ดูมันแล้วรายการคืนส่งปี ดูเวยป๋อของจางเย่ฉลองปีใหม่มันนี่แหละ!”
เมื่อการแสดงจบไปอีกชุดหนึ่ง ทีมพิธีกรก็ขึ้นมาขอบคุณผู้บริหาร ขอบคุณผู้ชมที่หลายปีมานี้ไม่ห่างหายกันไป และขอบคุณทีมงานที่ลำบากตรากตรำทำรายการคืนส่งปีออกมา
แทบจะเวลาเดียวกัน จางเย่ก็โพสต์อีก “ขอขอบคุณ ทุกคนควรสำนึกขอบคุณทีมรายการคืนส่งปีปีนี้นะ เพราะพวกคุณ ฉันถึงได้รู้ซึ้งถึงความผิดพลาดของตัวเอง ในคืนนี้พวกเราต้องขออภัยคืนส่งปีของปีก่อน ปีก่อนๆ ปีก่อนๆๆ อย่างสุดซึ้ง ฉันสำนึกแล้ว——ขอโทษนะ!”
“ขอโทษนะ? พรืด!”
“ไอ้หยาไม่ไหวแล้วฉัน!”
“นั่งขำอยู่หน้าคอมพิวเตอร์เนี่ย! ฮ่าๆๆๆ!”
“ใช่แล้ว พวกเราต้องขออภัยรายการคืนส่งปีของปีก่อนๆ! ไม่ควรด่าพวกเขาแต่แรกเลยจริงๆ!”
“พวกนายก็อย่าขยี้กันนักสิ!”
“ดูระดับการเสียดสีของอาจารย์จางเขาสิ พวกนายนี่มันไม่ไหวเลยจริงๆ!”
“เหลวไหล ทักษะการเสียดสี ใครจะไปสู้อาจารย์จางได้?”
“สุดยอด! ช่วงสำคัญทีไรเป็นต้องหวังพึ่งอาจารย์จางทุกทีสิน่า!”
เหล่าชาวเกรียนต่างพากันยอมรับนับถือ “ถ้าเป็นจางเย่ ปลายปากกาและฝีปากล้วนเป็นระดับพระกาฬ พวกมือสมัครเล่นอย่างเราๆ เทียบไม่ได้เลยสักนิด!”
ตัดสินสูงต่ำด้วยโพสต์ล้อเลียนนั่นเอง
คืนนี้ จางเย่มาร่วมวงสนุกกับผู้คน โดยการผันตัวไปเข้าร่วมกองทัพชาวเกรียนคีย์บอร์ด มิหนำซ้ำยังเป็นผู้นำทัพ แซะไม่หยุด แซะจนเปิดโลก ก้าวสู่มิติใหม่แห่งการล้อเลียน!
การถ่ายทอดสดรายการคืนส่งปียังคงดำเนินต่อไป
การล้อเลียนของจางเย่ก็ยังคงดำเนินต่อไปเช่นกัน!
ทุกคำพูดทุกประโยคของพิธีกรโดนเขาจับเอาไปล้อได้หมด ชาวเกรียนนับไม่ถ้วนต่าง ‘ยั้งมือ’ ไปนานแล้ว พากันเฝ้าดูจางเย่แซะผู้คนตั้งแต่เปิดยันจบรายการ! แน่นอนว่ายังมีคนที่จางเย่ไม่เอามาล้ออยู่ เช่นจางหย่วนฉี จางเสีย หรือละครตลกของฉือซิ่วฟาง ทุกๆ คนที่เขารู้จักและมีความสัมพันธ์อันดีด้วย จางเย่ไม่แตะต้องเลย เขาก็เป็นคนเช่นนี้เสมอมา...เน้นตัวคนไม่สนเรื่องราว!
ทุกคนพากันขำจนตัวโยน!
สมาชิกในบ้านจางเย่ต่างไม่รู้จะหัวเราะหรือร้องไห้ดี
แม่กล่าว “ลูกเอ๊ย ไม่กินเกี๊ยวเลย เอาแต่โพสต์เวยป๋ออยู่นั่นแหละ ทำไมถึงได้เหลวไหลไร้สาระอย่างนี้นะ?”
จางเย่กลับยืดอกตอบ “แม่เพิ่งรู้เหรอ ผมก็ไร้สาระอย่างนี้มาตลอดล่ะ!”
น้องสาวคนเล็กเร่งเร้า “พี่ เอาอีกๆ!”
จางเย่ “ลงโพสต์อีกอันแล้ว ไปกดไลก์ด้วยละ!”
“รับทราบ! ฮ่าๆๆๆ!”
……
เมื่อรายการคืนส่งปีสิ้นสุดลง
ทีมผู้กำกับรายการต่างก็ล้วนเข้าอินเทอร์เน็ตเพื่อดูการตอบรับของชาวเน็ตและผู้ชมที่มีต่อรายการคืนส่งปีครั้งนี้ เมื่อเปิดเข้าไปในเวยป๋อ ทั้งผู้กำกับใหญ่กับสวีอี้เผิงและรองผู้กำกับคนอื่นๆ รวมถึงสตาฟทุกคนก็ต้อง...ช็อก!!
นี่มันอะไรกัน?
นี่มันเรื่องอะไรกัน??
ทุกคนแทบกระอักเลือดกระฉูดออกปาก!
จางเย่! โคตรพ่องแกสิ!
เอ็งแม่งจะไร้คุณธรรมเกินไปแล้ว!
แถมจางเย่ยังโพสต์ล้อเลียนบนเวยป๋อไปเป็นร้อยข้อความ ทำเอาทีมผู้กำกับคืนส่งปีตะลึงตาเหลือก! ร้อยกว่าโพสต์! ไหนว่าพรุ่งนี้นายต้องร่วมถ่ายทอดสดรายการคืนส่งปี BTV ไง ไหนว่านายแม่งโคตรจะยุ่ง ดาราใหญ่อย่างนาย แม่งคืนก่อนตรุษจีนยังจะมีเวลาว่างนั่งเฝ้าจอทีวีล้อคืนส่งปีของพวกเราทั้งคืนอีกเรอะ? คนในทีมกำกับคืนส่งปีแต่ละคนพากันสบถด่า!!
นี่มันคือไอ้อันธพาลเน่าเหม็น!
ไอ้จอมอันธพาลแห่งวงการบันเทิงเอ๊ย!
*************
(1) เมืองฮูหลุนเป้ยเอ่อ (呼伦贝尔)หรือ ฮูลุนเบอร์ (Hulunber) เมืองทางตอนเหนือสุดของเขตปกครองตนเองมองโกเลียใน ศูนย์กลางการบริหารตั้งอยู่ในเขตไห่ลาเอ่อร์ (海拉尔) เขตปกครองตนเองมองโกเลียใน




[Go To Next Chapter]( ./73.md)